
# Gaiļa dziesma (valoda)
*Difficulty: 0.0014*


Vista, no perēkļa lēkdama, kliedz: «Man jāiet viscaur ziemu plikām basām kājām! Man jāiet viscaur ziemu plikām, basām kājām!» Jeb: «Man būs staigāt basām kājām, pūriem pautus dēt!» Jeb: «Kaudžu kaudzēm jādēj. Plikām kājām jāiet!»


 Gailis, vistu izbārdams, ātri atkliedz: «Nu, kādas tad man tās pastalas! Nu kādas tad man tās pastalas!» Jeb: «Kad man būtu tāda likste — kurp, kurp! Tad man būtu tāda kurpe — kurp, kurp!»


# Ceļā
*Difficulty: 0.0022*


Un tad mēs devāmies ceļā.
 Un koki pašķīrās klusi.
 Un nonācām mēs mežā.
 Un sameklējām tam otru pusi.


Tad mēs rakstījām sūnās.
 Tad mēs lasījām sūnās.
 Tad vēlāmies mēs sūnās lēni.
 Tad sūnās palika mūsu ēnas.


Vai zini, kas ir mežam mamma?
 Vai zini, kur ir meža tētis?
 Vai zini, kas mežam ir mājas?
 Vai vari saskatīt, kur aug mežam kājas?


Te saknes aug dziļas kā domas.
 Te iesmaržo piepes un sēnes.
 Te dzenis kaļ tārpiņus rosīgs.
 Te lazdām rieksti aug somās.


Ar vabolēm mēs visu sarunājām.
 Ar dunduriem gan nemaz nerunājām.
 Ar čiekuriem mazliet pamētājām.
 Ar putniņiem sačivinājām!


Rau, mežsargonkulis sveicina mūs!
 Rau, taciņa tieva mums saka „Ak, jūs!”
 Rau, skābardis varenais nokrakšķ kā stute.
 Rau, melleņu krāsā tev rokas un zods, un mute!
Tu visu mežā saredzi.
Tu visu mežā sajūti.

Tu visu mežā saprati.
 Tu sevi mežā atradi.


Viss lielais mežā paslēpies.
 Viss mazais mežā atradies.
 Viss klusais mežā satupies.
 Viss smaržīgais mežā iegājies.


Tik ļoti mežs mūs vēlējās!
 Tik tagad mežam tas izdevās.
 Tik klusi visiem mums laimējās
 Tik dziļi ieiet meža raudzībās.
No jocīgās pilsētas.

No kvadrātainās pilsētas.
 No netīri rēcošās pilsētas.
 No neīsti mākslīgās pilsētas.


Mammas dabas mežā lielā.
 Mammas dabas mežu ielā.
 Mammas dabas taku ceļos.
 Mammas dabas sūnās es veļos.

Ir mežā ierakstīts it viss.
 Ir rakstīts viss, kas vajadzīgs.
 Ir sūnās ierakstīti mūsu vārdi.
 Ir piepildīti senie sakāmvārdi.


Šai pusē visiem ir savas sejas.
 Šai pusē reizēm var satikt fejas.
 Šai pusē vakarā izstiepjas ēnas.
 Šai pusē saulē aizbēga drēgnums.


Mēs rāpāmies apskatīt dzilnas.
 Mēs gribējām noglaudīt stirnas.
 Mēs pieglaudām bērziem tāsi.
 Mēs pamājām putnu kāsim!


Uz upes nāk migla un virmo.
 Uz egles redz zvaigznīti pirmo.
 Uz mežmalas liepas dūc bites.
 Uz zāles drīz rasiņa ritēs.


Pa takām mīkstām mēs ejam.
 Pie vīgriezēm smaržo pēc tējām.
 Pie mammas dabas ir labi.
 Pie mājām jau esam mēs abi.


# Zīlnieks
*Difficulty: 0.0024*


Kāds saimnieks ilgāku laiku bija aizbraucis uz citurieni. Bet zagļi pa to starpu bija apzaguši smalki saimnieku. Nabadziņš, pārbraukdams, gan izmeklējies, gan iztaujājies pēc savas mantas, bet kur tu zagļiem tik viegli pēdas sadzīsi. Beidzot saimnieks griezies pie kāda zīlnieka. Zīlnieks teicis: "Tā nevaru tev vainīgo uzzīlēt, bet atnes man trīs saujas smilšu no tās kapu kopiņas, kur pērn notiesātais ļaundaris aprakts, tad tūlīt pateikšu. Tik ievēro - smiltis jāpaņem pašā pusnakti, jo tad ļaundari sazinās viens ar otru."


 Labi, - saimnieks apņēmies to izdarīt. Pašā pusnaktī nogājis pie kapiem, attaisījis vārtus un gājis uz to pusi, kur zināmais ļaundaris aprakts, bet, līdz ko kapam piegājis tuvāku, nejauši bijis jāsaraujas - uz ļaundara kapa divi tik sīvi plūkušies, ka bail bijis redzēt. Saimnieks domājis: "Kas lai uzdrošinās tādiem klāt iet. Labāk paņemšu smiltis no kuras katras kapu kopiņas un steigšos uz mājam."


 No rīta aiznesis smiltis zīlniekam. Zīlnieks ielējis miestiņu traukā, piebēris vienu sauju smilšu, skatījies, skatījies - neko ieraudzīt, piebēris otru sauju smilšu, skatījies, skatījies - neko ieraudzīt, piebēris trešo sauju smilšu, skatījies, skatījies - neko ieraudzīt.


 "Tu nebūsi ņēmis smiltis no ļaundara kapa?" zīlnieks uzprasījis.


 "Tā jau gan bija," saimnieks atteicis.


 Saimnieks gājis vēl otru nakti smiltīm pakaļ. Bet līdz ko piegājis ļaundara kapam tuvāk, tā pate nelaime - tie paši divi atkal kāvušies.


 "Kas lai uzdrošinās tādiem klāt iet," saimnieks domājis pie sevis. "Labāk paņemšu smiltis no kura katra kapa un steigšos uz mājam."


 No rīta aiznesis smiltis zīlniekam. Zīlnieks ielējis traukā miestiņu, piebēris vienu sauju smilšu pie miestiņa, skatījies, skatījies - neko ieraudzīt, piebēris otru sauju - neko ieraudzīt, piebēris trešo sauju- neko ieraudzīt.


 "Tu nebūsi ņēmis smiltis no ļaundara kapa?" zīlnieks iesaucies.


 "Tā jau gan bija, bet kā lai no tā kapa smiltis dabu? Mūžīgi tur divi tik sīvi kaujās, ka bail klāt iet."


 "Nu ja, tad jārauga citādi to darīt," zīlnieks atteicis. Šovakar ej no mājam līdz kapiem ačgarniski un tāpat dari arī atpakaļ nākot. Cik soļu tu spersi, tik solu tiem diviem būs jāvirzās no kapiem ārā uz otru pusi, tev mājā ejot, viņi atkal virzīsies tāpat atpakaļ."
 Saimnieks tā darījis. Un, pareizi, neatradis vairs tos tur priekšā. Nu paņēmis trīs saujas smilšu no ļaundara kapa un gājis ačgarniski atpakaļ. Bet vēl saimnieks nebijis ne labi sētsvidu, kur uz reizi dzirdējis, ka tie divi nāk šņākdami, krākdami pakaļ. Saimnieks mudīgi ielobis istabā. Tikko durvis aizcirtis, viesuļi, vētras arī bijuši klāt. Gan trakojuši, gan plēsušies, bet neko darīt: saimnieks jau bijis istabā.


 No rīta aiznesis smiltis zīlniekam. Zīlnieks traukā ielējis miestiņu, piebēris vienu sauju smilšu pie miestiņa, paskatījies - tūlīt cita lieta, ieraudzījis miestiņā kaimiņa puisi. Rādījis saimniekam, tas arī redzējis to pašu. Piebēris otru sauju smilšu, paskatījies, ieraudzījis miestiņā kaimiņa puisi ar saimnieka mantu. Rādījis saimniekam, tas arī redzējis to pašu. Piebēris trešo sauju smilšu, nu redzējis to vietu, kur kaimiņa puisis paslēpis nozagto mantu. Rādījis saimniekam, tas arī redzējis to pašu. Nu bijis zaglis rokā, un zagtā manta atrasta.

 Ozolniekos no K.Žiemas uzrakstīta.

# Talka Aizmežu karaļvalstī
*Difficulty: 0.0024*


Torīt laumiņu karalienei Lullai sāpēja galva. Kopš netālu no pils, kas atradās veca ozola dobumā, esošā šoseja bija kļuvusi daudz trokšņaināka, galvassāpes laumiņām bija bieža parādība. Nīgri izkāpusi no ziedlapiņu gultas, viņa biķerītī sajauca īpašās zāles, kas sastāvēja no sniegpulkstenīšu nektāra, meža zemeņu lapu biezeņa un kadiķogu sēklām. Izdzērusi virumu, Lulla saviebās – šī dīvainā garša sastindzināja visas garšas kārpiņas. Bet deguntiņš bija saraukts tikai uz mirkli, tad galvassāpes atlaidās.


 Lulla piegāja pie loga, un atbīdīja smalkos, vecās zirneklienes uzraudzībā austos aizkarus.


 - Kas šodien par dienu? Sestdiena? Ak, nē.., - Lulla nopūtās, saprotot, ka šīs agrāk tik burvīgās brīvdienas vietā kārtējo reizi būs jāpulcē visi meža rūķi, laumiņas, putni un zvēri, lai mēģinātu kaut nedaudz iztīrīt Aizmežu karaļvalsti. Kopš mežā bija parādījies briesmonis, ko dēvēja par Cūkmenu, nedēļas nogales karaļvalsts iemītniekiem nācās pavadīt, tīrot mežu un glābjot neapdomīgus mazuļus. Visnepaklausīgākās bija mazās laumiņas – tām nevarēja iestāstīt, ka Cūkmena izmētātajās plastmasas pudelēs atrodamās dzērienu paliekas ir draņķis, no kura sāpēs vēderiņš.


 Tāpēc agrāk tikai svētkos izmantotos spāru helikopterus nācās piemērot medicīniskās palīdzības sniegšanai – katru dienu mežā dežūrēja trīs laumiņas, kas nepaklausīgos resgaļus veda uz slimnīcu pie Kurmjumātes. Kurmjumāte bija slavena ar saviem zāļu virumiem, taču reiz viņa Lullai atzinās – dēļ tām dīvainajām plastmasas pudeļu dzirām viņai nākas domāt jaunus brūvējumus, jo zināšanas, kas nākušas no vecāsmātes, vairs nepalīdz.


 - Aizdomājos, - pie sevis novilka Lulla. Jo līdz lielajai Kopāsanākšanai bija atlicis tieši tik daudz laika, lai iekāptu magoņu pogaļu kurpītēs, ap pleciem apmestu no pieneņpūkām darināto apmetni un nospodrinātu raspodiņu kroni. Šķelmīgi piemiegusi sev ar aci spogulī, zeltmatainā Lulla nosprieda, ka joprojām izskatās vismaz piecdesmitgadīga. Tie divsimt trīsdesmit deviņi gadi, no kuriem lielākā daļa pavadīta lielisko Aizmežu karaļvalsts pavalstnieku vidū, šķita paskrējuši vēja spārniem.


 Tas nebija nekāds brīnums, jo dzīve Aizmežu karaļvalstī vienmēr bija mierīga. Izņemot pēdējās četras vasaras, kopš mežā parādījās Cūkmens... - Labāk nedomāt par to briesmoni, - Lulla pie sevis nolēma. – Diena solās būt jauka un saulaina, pirmās mellenes arī jau nogatavojušās, labāk pastrādāsim. Un vakarā visus pacienāšu ar melleņu pīrāgiem!


 Kamēr Lulla gatavojās talkai, Tāltālajā Grāvmalē rīta saulītē sānus sildīja Cūkmens. Klusi urkšķot, viņš prātā pārcilāja paveikto, un pie sevis tīksmi grudzināja. – Ak, cik oriģināli izskatās mežzemenēm pa vidu izvītās dzeloņdrātis! Un tik skaisti zaigo sašķaidītās stikla pudeles, tā tiešām ir māksla – izskatās, ka varavīksne nolaidusies uz zemes! Nē, tomēr vistalantīgāk es izpaudos, kurmju alās sabāžot čipsu pakas, vējā folija tik liegi trīsuļo. Nudien, es esmu Mākslinieks! Jācer, ka tie padumjie rūķi un laumas to visu atkal neizjauks, viņi no Mākslas nudien neko nesaprot...


 No kurienes bija uzradies Cūkmens, neviens īsti nezināja. Aizmežu karaļvalstī klīda leģendas par to, kā reiz šosejas malā pēkšņi apstājās garāmbraucoša automašīna, pa tās durvīm izvēlies rukšķošs radījums, un gaudojot pazudis mežā. Citi stāstīja par kādu Cilvēkbērnu, kas sēņodams aiz sevis atstājis saburzītus konfekšu papīrus, skārda konservbundžas robainām malām un izdzertas pudeles. Meža Gars sadusmojies, un pasakot baismīgos buramvārdus, Cilvēkbērnu pārvērtis sarainā, netīrā radījumā ar asti gredzenā.


 Kā bijis īstenībā, to varēja pastāstīt tikai pats Cūkmens. Taču dienasgaismā nevienam rūķim vai laumiņai nebija nācies ar viņu tikties. Reizēm vien tālumā varēja dzirdēt skārda graboņu vai celofāna švīkstēšanu. Izlūki sarkankrūtīši gan regulāri ziņoja, kurā nostūrī Cūkmens atkal veicis savus posta darbus, taču, kad tur ieradās laumiņu vadītā briežu kavalērija, viņš jau bija devies citur.


 Mežā valdīja pamatīga rosība. Pa priežu zariem lēkāja vāveru divīzija, vācot kokos saķērušās plēves un iepirkumu maisiņu atliekas. Pļavā divi stirnu buki cīnījās ar vecu, apdegušu riepu, mēģinot to aizdabūt līdz lielajam atkritumu kalnam. Sarkankrūtīši knābjos nesa konfekšu papīrus, vārnas stiepa konservu bundžas, bet eži nesa uz adatām uzdurtas švammes. Rūķi un laumiņas vāca stiklus – lai nesavainotu smalkās rociņas, tās bija aptītas ar ozola mizām, taču reizi pa reizei nācās dzirdēt kādu žēlu laumiņas pīkstienu vai niknas lamas, kad kāds rūķis bija sadūries.


 Visus talciniekus vadīja Lulla, sēdēdama meža baloža mugurā. Ērti iekārtojusies no kastaņa čaulas darinātajos seglos, viņa deva norādījumus pavalstniekiem, vienlaikus sapņojot par Lielajām Melleņu dzīrēm, kad darbi būs paveikti.


 Taču pēkšņi laumiņu karalienes mieru iztraucēja kāds rūķis. Zīlītes mugurā sēdošā bārdaiņa seja bija satraukta un piesārtusi, cepurīte nošļukusi pār acīm, rokas trīcēja. Nemitīgi mēģinot atbīdīt mici uz pakauša, rūķis satraukti elsoja.


 - Valdniec, valdniec, ir notikusi liela nelaime, - rūķa balsī vienlaikus bija dusmas, satraukums un arī skumjas. – Mazā rūķu meitene Riza ir iepinusies dzeloņstieplēs. Viņa gāja pēc meža zemenēm, bet tur pēkšņi tās drātis... Mēs nevaram viņu izdabūt – paši varam sapīties!


 Arī Lullai sāka drebēt rokas. Mazais, mīļais rūķu bērns tik šausmīgu nelaimi piedzīvojis, pie visa vainīgs briesmonis Cūkmens – beidzot viņu ir jānoķer un jāsoda! Laumiņu karaliene pamāja ar roku, un no debesīm parādījās ērgļu pulks. – Jā, valdniec, mēs klausāmies, - ierunājās vecākais no ērgļiem, kura kaklu rotāja baltas spalvas. Lulla izslējās sedlos. – Dodaties meklēt Cūkmenu, un atvediet viņu uz šejieni. Lidojiet kaut visu dienu un nakti!


 Ērgļi pacēlās spārnos un pazuda virs koku galotnēm, savukārt Lulla palūdza balodim nolaist viņu zemē. Spalgi iesvilpusies, viņa pievērsa sev visu meža iemītnieku uzmanību. – Jūs, meža strupastes, ejiet uz zemeņu lauku, un atbrīvojiet rūķu meitēnu no stieplēm. Bet jūs, kurmji, lapsas un jenotsuņi, sāciet rakt lielu bedri. Vienreiz šīm nekārtībām mežā jādara gals.


 Cūkmena pusdienlaika sapņus iztraucēja spārnu vēdas virs galvas. Iztrūcies viņš uz augšu pavērsa savu saraino šņukuru un pārbijās. Debesis virs viņa bija satumsušas, sauli aizsedza nikni klaigājošu ērgļu pulks. Cūkmens pietrūkās kājās, un sāka bēgt, taču ērgļi neatlaidīgi viņu dzina tikai vienā virzienā, dziļāk mežā. Gar Cūkmena šaurajām ačelēm sitās zileņu krūmi, strupās kājeles ķērās aiz saknēm un ļumīgais, netīrais vēders jau bija slapjš no sviedriem, taču ērgļi no viņa neatstājās. Pēkšņi Cūkmens pazaudēja zemi zem kājām un kūleņoja lejup...


 Kad viņš atjēdzās, saprata, ka iekritis milzu bedrē, un gar tās malu augšā snaikstījās neskaitāmi meža iemītnieki. No balsu mudžekļa viņam apreiba galva... Pēkšņi visi apklusa, un debesis pielija ar zaļu gaismu.


 - Kāpēc tu piemēslo mūsu mežu? – atskanēja pērkondimdoša balss, un virs bedres parādījās zaļš milzis. Apkārt sīkas balstiņas čaloja: - Re, re, redz, kur ir Meža Gars! Cūkmena mazā sirsniņa sāka sisties vēl ātrāk, un ačeles izpletās. – Es... es nemēsloju! Es radu mākslu! Es esmu ģēnijs! – Cūkmens bēra vārdus vienu pēc otra.


 - Cūka tu esi, nevis ģēnijs, - dusmīgi attrauca milzis.- Taču es tev došu iespēju. Tu atkal varēsi būt Cilvēkbērns, ja apsolīsi izpildīt manas prasības.


 - Cilvēks? Atkal? Atkal es varēšu būt Cilvēks? – Cūkmens iegavilējās. – Jā, jā, es darīšu visu, tikai pārvērt mani atpakaļ!


 - Tad ej atpakaļ pie cilvēkiem un stāsti viņiem, kas ar tevi notika. Un cik skaista un mierīga ir Aizmežu karaļvalsts, un cik daudz ļauna viņi izdara, atstādami mežā savas drazas.


 Milzis izrāva Cūkmenu no bedres, novicinājās ar rokām... un pēc brīža zvēru un meža sīkradību vidū sēdēja nošmulējies, noskrandis zēns. Bailīgi pametis apkārt skatienu, viņš pietrūkās kājās un neticamā ātrumā aizskrēja pa meža taku.


 - Klau, domā, ka ar to būs līdzēts? – klusi ierunājās uz Meža gara pleca sēdošā laumiņu karaliene.


 - Redzēsim, - milzis attrauca. – Cilvēki reizēm sliktu dara ne jau aiz ļauna prāta, bet nezināšanas. Varbūt pienāks brīdis, un viņi sapratīs...


# Dziļprātītis
*Difficulty: 0.0024*


Kāds jauneklis gribējis tik gudrs palikt, lai varētu pat zināt, ko skudra ar skudru runā. Tas gājis gudrību mācīties. Pārbridis pār upi, iegājis eglājā, no eglājas priedājā un no priedājas tādā birzē, kur debesszili koki. Šinīs jaukajos kokos dziedājuši divi putniņi: viens no labklāšanās, otrs no žēlastības.


 Putniņu dziedāšana bijusi tik sirsnīga, tik jauka, ka jauneklis nemaz nemanījis laiku aiztekam. Uz reizi tas it kā apķēries: "Pag, pag, nu jāiet mājās, citādi var man vakars uzbrukt!"


 Pāriet mājās: ne tēva, ne mātes, ne tās mājas, ne tie cilvēki. Tik kāda veca, veca māmiņa zin pateikt: "Mana mātes mātes māte teica, ka te reiz jauneklis pazudis, bet tas tagad trīssimts gadu atpakaļ!"


 Jauneklis nu nojājis pie mācītāja un izteicis tam. Mācītājs ņēmis apsvētīt veco jaunekli, bet līdz ko apsvētījis, tā jauneklis palicis par pelnu čupiņu.


# Trīs tēva dēli
*Difficulty: 0.0025*


Kāds ķēniņš spiedis savu meitu, lai precoties. Bet meita nevarējuse patīkamu līgavaini atrast. Beidzot tēvs noteicis īsi: "Rītu, meitiņ, eij pa ceļu un kuru pirmo satieci to ņem par vīru!"


 Meita tā darījuse. Bet par nelaimi, satikuse trīs tēva dēlus. Kuru nu ņemt? Bet ķēniņa meita ātri apdomājusēs, viņa teikuse: "Jūs esiet visi trīs braši zēni! Viens man no jums jāprec, bet tā ka nezinu, kuru lai īsti ņemu, tad darīšu tā: eita visi trīs pasaulē un kurš man pēc gada laika varēs to labāko lietu pārnest, to precēšu."


 Tēva dēli aizgājuši. Pie krusta ceļa tie izšķīrušies, norunādami pēc gada laika tai pašā vietā satikties.


 Pēc laba laika pirmais tēva dēls nonācis svešā pilsētā un ilgi ilgi meklējis, lai atrastu to labāko lietu. Beidzot tas iegājis vecu grabažu bodī. Tur ieraudzījis starp vecām grabažām skaistu ābolu.


 "Kāpēc mētā tik skaistu ābolu pa grabažām?" tēva dēls jautājis.


 "Lai, lai," bodnieks atbildējis, "dārgas lietas nevar uz loga turēt: var nozagt."


 "Vaj tad ābols tik dārgs ir?" tēva dēls prasījis.


 "Ir gan - maksā 100 dukātu."


 "Kādēļ tad tik dārgi!"


 "Tamdēļ vien, ka ar viņu var, tiklīdz to pār lūpām pārvelk, katru mirēju veselu padarīt."
 "Pārdodi man dārgo ābolu."


 "Labi!" bodnieks atbildējis, "samaksā 100 dukātu - še!


 Tēva dēls izvilcis 100 dukātu, paņēmis ābolu un aizgājis.

 Otris tēva dēls arī nonācis kādā svešā pilsētā un ilgi ilgi meklējis labāko lietu. Beidzot iegājis vecā lupatu bodi un ieraudzījis tur spožu spieģeli.


 "Kāpēc spožais spieģelis mētājas pa lupatām?" tēva dēls jautājis.


 "Nekas," bodnieks atbildējis, "dārgas lietas nevajaga uz loga turēt: var nozagt."


 "Vaj tad spieģelis tik dārgs ir?


 "Ir gan - maksā 100 dukātu."


 "Kādēļ tik dārgs?"


 "Tamdēļ vien, ka viņā paskatoties var redzēt visu, kas pasaulē notiekas."


 "Pārdodi man dārgo spieģeli."


 "Labi," bodnieks atbildējis, "samaksā 100 dukātu - še!" Tēva dēls izvilcis 100 dukātu, paņēmis spieģeli un aizgājis.


 Trešais tēva dēls arī nonācis kādā svešā pilsētā un ilgi ilgi meklējis labāko lietu.


 Beidzot iegājis pussakritušā grabažu bodī un ieraudzījis jaunus seglus.
 "Kāpēc jaunie segli mētājas starp vecam grabažām?" tēva dēls jautājis.


 "Nekas," bodnieks atbildējis, dārgas lietas nevajaga uz loga turēt: tās var nozagt."


 "Vaj tad segli tik dārgi ir?


 "Ir gan - maksā 100 dukātu."


 "Kādēļ tik dārgi?"


 "Tamdēļ vien, ka ar viņiem var acumirklī aizlaisties, kur tik vēlas." Pārdodi man dārgos seglus."


 "Pārdodi man dārgos seglus."


 "Labi," bodnieks atbildējis, "samaksā 100 dukātu - še!"

 Tēva dēls izvilcis 100 dukātu, paņēmis seglus un aizgājis. Norunātā laikā visi trīs tēva dēli satikušies pie krusta ceļa.


 Tie divi prasījuši tam vienam: "Nu, kādu labāko lietu tu atradi?"


 "Es atradu tādu ābolu, ar kuru var katru mirēju veselu padarīt.


 "Nu, ko tu atradi?"


 "Es atradu tādu spieģeli, kurā var visu redzēt, kas tik pasaulē notiekas.""Rādi šurp!" tie divi iesaukušies, "varēsim paskatīties, ko acumirklī mūsu ķēniņa meita dara. Paskatoties - ak tu manu sūro dieniņu: ķēniņa meita patlaban taisās izdzist - tik slima.


 "Aj! pirmais tēva dēls gaudojis, "būtu es ar savu ābolu pie slimnieces, tad vēl to atveseļotu!"
 "Nekas!" trešais tēva dēls iesaucies, "es atradu tādus seglus, ar kuriem acumirklī nokļūstu, kur gribu. Sēdīsimies visi trīs seglos un posīsim projām!"


 Labi - tā izdarījuši. Ķēniņa meita vēl mazuliet bijuse dzīva. Pirmais tēva dēls pavilcis ar ābolu gar lūpam: slimniece acumirklī bijuse vesela - cēlusēs augšā.


 "Tu man esi atradis to labāko lietu!" ķēniņa meita sacījuse uz ābola atradēju.
 "Nekā!" spieģeļa atradējs iesaucies, "labāko lietu es atradu: mans spieģelis bij īstenais glābējs, jo, ja nebūtu ieraudzīta slimniece, tad, zināms, arī nebūtu izglābta."


 "Nekā!" seglu atradējs iesaucies, "labāko lietu es atradu: mani segli tik izglāba slimnieci, jo, ko būtu līdzējis slimnieci ieraudzīt, ja nebūtu iespējams acumirklī turp nokļūt?"
 "Nekā!" ābola atradējs iesaucies, "labāko lietu es tik atradu: ko līdzēja slimnieci ieraudzīt, ko līdzēja steigties, ja nebija ābola, ar ko izglābt."


 Trīs tēva dēli iesāka strīdēties. Viens gribēja taisnību, otrs gribēja taisnību, viens gribēja ķēniņa meitu precēt, otrs gribēja.


 Kurš no viņiem nu apprecēja ķēniņa meitu?


 Atbilde: neviens, jo viņi strīdas vēl šodien.


# Kas bailīgāks par zaķi
*Difficulty: 0.0025*


Zaķis bēdājies, ka viņam no visiem bailes un no viņa neviens nebīstoties. Savās bailēs tas skrējis uz upi slīcināties.


 Skrējis caur aitu pūli. Aitas izbijušās, aizskrējušas uz abām pusēm. Nu zaķis, redzēdams, ka tāds pūlis aitu no viņa bēg, neskrējis vairs uz upi slīcināties, bet sācis tā smieties, ka lūpas pārplīsušas.


 Vēl tagad saka, kad kāds ļoti smejas: «Ka tikai netiek četras lūpas kā zaķim!»





# Vēlēšanās
*Difficulty: 0.0026*


Viss sākās gluži parastā vasaras dienā. Tā bija tikpat karsta, saldas svelmes un miegaina laiskuma pilna kā pārējās 68 tik ātri un nemanāmi aizritējušās dienas. Ja nu vienīgi sienāži sisināja mazliet skaļāk kā ierasts.
 Iespējams, šī diena arī būtu aizritējusi tikpat bezrūpīgi, kā jau tas Lielajā mežā bija iegājies, ja vien šodien nebūtu gadskārtējās „Meža balss” dziedāšanas sacensības. Neviens vairs neatcerējās, kas šo gaidītāko un svinīgāko Lielā meža notikumu, kas jau bija kļuvis par nelaužamu tradīciju, vispār bija aizsācis, taču ikviena Lielā meža iemītnieka, kas kaut tikai nedaudz spēja noturēt pareizu meldiņu, goda jautājums bija tajās piedalīties.


 „Meža balss” ikgadējs uzvarētājs bija lācis Fēlikss. Viņš nebūt nelepojās ar apskaužamu talantu vai neizdibināmu šarmu, kas nodrošinātu publikas simpātijas. . Fēlikss bija izdaudzināts ar savu plaši pazīstamo ķildīgo raksturu, kauslīgo dabu, līdz ar to arī kaušļa slavu un stiprajām ķepām. Pa Lielo mežu pat klīda baumas, ka Fēlikss katru gadu no vietas godalgu iegūst tikai tāpēc, ka žūrija ir iebiedēta. Tā kā arī pārējiem meža iemītniekiem šīs bailes nebija svešas, neapmierinātību par netaisnīgajām Fēliksa uzvarām neviens skaļi neizteica un pukojās klusībā.
 Lai arī Fēlikss vienmēr paturēja tiesības uz pirmo godalgoto vietu, par pārējām divām meža iemītnieki labprāt vēlējās sacensties. Visi gatavojās cik vien spēja. Bija pat izstrādātas dažādas balss uzlabošanas metodes. Uz šīs nots diemžēl labprāt spēlēja arī blēdīgākie meža iemītnieki, kas labprāt cēla laukā un slavināja savas balss uzlabošanas tinktūras, krekšķināšanas iznīdētājus un sazin vēl ko citu. Piemēram, de Vīteres jaunkundze, kas ļoti atbalstīja dažādas sacensības un iespēju izrādīt sevi, ikvienam un jebkur bija gatava stāstīt par savu jaunatklāto, tikai no dabīgām izejvielām pagatavoto priežu skuju nolējumu, kas viņas balsij piešķirot īpašu samtainumu. Jāpiebilst gan tas, ka de Vīteres jaunkundze jau sen vairs nebija jaunkundze, taču tā kā viņa bija palikusi bez vīra, kas daudziem gan likās samērā dīvains fakts, jo Lielā meža tenku vācelēm labpatika stāstīt, ka viņa jaunībā sagrozījusi galvu ne vienam vien meža baložu jauneklim, apkārtējie pieklājīgas iejūtības pēc viņu joprojām dēvēja par jaunkundzi.


 Citi „Meža balss” dalībnieki savus noslēpumus neklāstīja nevienam. Piemēram, jenotu tēvocis Skips veselu nedēļu pavadīja ieslēdzies savā alā un ikvienam, kas tai tuvojās tika veltīti aizdomīgi skatieni, iespējams, pat apsūdzība spiegošanā. No mitekļa caurām dienām, sulīgā baritonā izpildītas, plūda „Lai skan zari, pazarītes!” skaņas. Skipa sieva Mila gan nelikās diezko iepriecināta par vīra aicinājumu pakļauties mūzikas burvībai.
 Tā nu lielā diena bija pienākusi, un Lielais mežs dūktin dūca no dažādām skaņām, dziesmām un balsu murdēšanas. Visus mulsināja arī fakts, ka dalību „Meža balsī” bija pieteicis arī Fēliksa trešās pakāpes brālēns lācēns Bū. Apkārtējie reti bija dzirdējuši Bū runājam, kur nu vēl dziedam. Viņš bija izslavēts kā liels vienpatis un, ja kāds viņu vēlējās sastapt, tad Bū visbiežāk varēja atrast uz robežas starp Lielo mežu un Zaļleju vērojam mēnesi vai saullēktus.
 Atstāsim Lielo mežu nepacietīgās gaidās un palūkosim, kas notiek „Meža balss” aizkulisēs!
 „Aaaa!!! Tu, nepraša! Ko gan tu esi izdarījusi ar manām astes spalvām?! Tām visām bija jābūt sasukātām vienā virzienā, nevis apakšējām pa labi, bet augšējām – pa kreisi!” brēca dzeguze Violeta, kas vienmēr uztraucās tikai par savu izskatu. „Bet..man liekas.. man likās..tā bija labāk. Tā ir labāk! Aste izskatās kuplāka..” vārgi iebilst mēģināja viņas asistente Tipsa.
 „..es pieprasu. Man VAJAG savu medalu!” auroja Fēlikss, pie sienas piespiedis vienu no „Meža balss” mākslinieciskajiem redaktoriem. „Bēt, mēsjē, jūs varat āpskūrbt, ūn vīspār, tās nāv māns pienakūmss..” pretojās Žans, āpsis, kas pārāk stipri lepojās ar savu francūzisko izcelsmi.
 Tuvojās lielā zvaigžņu stunda. Stundu pēc saulrieta bija jāsākas „Meža balss” koncertam. Skatuve bija ierīkota zaļā norā, kuru no lietus pasargāja augstu virs galvas savijies koku zaru vainags. Apmeklētāji un atbalstītāji jau bija ieņēmuši labākas vietas un drebēja izturētās gaidās.

 Drīz vien koncerts jau bija pusē, un sevi pierādīt paspējuši bija daudzi dalībnieki. Līdzšinējais favorīts bija tēvocis Skips, kura „Lai skan zari, pazarītes!” neviens nespēja turēt līdzi. Acīmredzot daudzās stundas, kas bija pavadītas vingrinoties, atmaksājās.

 Drīz vien uzstājās arī Fēlikss, kas uz krūts bija paņēmis vairāk medalus kausu nekā pieklājas, un tā nu viņa dziedāšana gan vairāk atgādināja krākšanu ar nelielu rūkšanas piesitienu.

 Kā pēdējais uzstājās Bū. „Khmm..nu, labvakar,” viņš nepārliecinoši iesāka. „Šovakar uzstāšos ar pašsacerētu dziesmu.”, dodot mājienu pavadošajam ansamblim, Bū nedaudz drošāk turpināja. Publikas sejās nemanīja atsaucību, un žūrija izskatījās nogarlaikojusies un nogurusi. Tas vis’ nedeva drosmi un paļāvību, taču Bū saņēmās. Kad lācēns sāka dziedāt, atklājās, ka viņa balsij piemīt apbrīnojami patīkams tembrs. Tas it kā ieaijāja klausītājus burvīgos sapņos, taču spēja satumsts kā melna nakts, liekot izjust bailes, ka Bū varētu pārtraukt šo sapni. Dziesmiņas melodija bija neizsakāmi vienkārša, taču tās panāktā burvība – gluži vai maģiska.

 Kad Bū izdziedāja pēdējo noti un, atgūdamies no pārdzīvojuma, atvēra acis, lai nokāptu no skatuves, publika joprojām klusēja. Lācēna pleci nošļuka, taču te pēkšņi skatītāju rindas, šķiet, eksplodēja. „Bravo!” „Atkārtot!” šādi izsaucieni bira gluži kā ozolzīles no caura maisa. Arī žūrijas sejās notikušās pārmaiņas bija neaprakstāmas. Vecais Mo, kas bija neizsakāmi vecs, neizsakāmi īgns, kā arī savu kurlumu uzsvērt mīlošs ūpis, pašlaik šūpojās kā transā un klusi atkārtoja dziesmiņas pēdējās taktis.
 Atguvies laikam bija vien pasākuma vadītājs, sesks Rafaēls. „Nu tā, augsti godātie kungi un cienījamās dāmas,” viņš teica. „Uz šīs neaizmirstamās nots arī „Meža balss” ir izskanējusi. Aicinu žūriju doties apspriesties, bet jūs, dārgie klausītāji, izbaudīt viesmākslinieku „Ķepurauši” muzikālo sniegumu un mieloties ar firmas „Gardumsaldums” sagādātajām uzkodām!” to pateicis, Rafaēls aši nozuda aizkulisēs. Bet noru, gluži kā tikko brīvībā tikušu tauriņu mākonis, savā varā pārņēma klausītāju sarunas. Galvenais temats, protams, bija Bū sagādātais pārsteigums. Neatpalika arī spriedelējumi par pirmās vietas ieguvēju. Runātāji bija sadalījušies divās grupiņas. Vieni uzskatīja, ka Bū būs pielicis punktu Fēliksa izgājieniem, otri pesimistiski palika pie tā, ka viņam tas nebūs bijis pa spēkam. Pats Bū bija kaut kur nozudis. Un varbūt tā arī bija labāk. Fēlikss bija iztukšojis vēl pāris kausu medalus un spēra vai zemes gaisā no dusmām uz savu brālēnu..

 Pagāja pusstunda, un žūrijai bija jāatgriežas. Klausītāji bija sasēdušies savās vietās, nora bija gaidpilna klusuma un priekšnojautu pārņemta. Te arī viņi nāca. Procesiju noslēdza Mo. Viņam arī bija uzticēta rezultātu paziņošana. Mo izskatījās aizkaitināts. Bez liekām ceremonijām paņēmis rezultātu lapu, viņš noskaldīja: „Pirmo godalgu ar vienas balss pārākumu ieguva Fēlikss,”to pateicis, Mo, pārmetoši paraudzījās uz trusi Trīci, kas kaunīgs stāvēja skatuves tumšākajā stūrī un cītīgi aplūkoja savas žaketes pogas. „Otro – Bū. Un trešo – tēvocis Skips.” To pateicis, Mo pagriezās un, nicīgi nošņaukādamies, aizsoļoja. Publika klusēja, neskanēja ne apsveikumi, ne aplausi, ne gaviles. Nekur nemanīja arī pašu Fēliksu. Arī Bū joprojām bija pazudis. Vienīgais, kas cienīgi noraudzījās uz apkārtējiem bija tēvocis Skips, kas pats sev galvā bija uzlicis gan paparžu vainagu, gan arī ap pleciem aplicis lentu ar uzrakstu „Meža balss 2007 III pakāpe”.

 „Mums jādodas meklēt Bū!” kāds ierunājās. „Jā, un jānorāda Fēliksa īstā vieta!” piebalsoja cits.
 Pēkšņi pūlis, kā uz burvju mājienu, devās vienā virzienā, neaizmirstot paņemt pirmās godalgas balvas. Lielā meža iemītnieki devās uz Bū iemīļoto vietiņu. Jā, tur viņš arī bija. Viens pats sēdēja un vēroja zvaigznes.


 „Hei, dziedoni! Nāc pēc tā, kas tev pienākas!” iesaucās de Vīteres kundze. Bū izskatījās iztrūcināts. „Pēc kā gan?” viņš pārsteigts jautāja. „Pēc pirmās vietas godalgas, protams!” kāds iesaucās. „Un apsveikumiem,” nočivināja Violeta. „Bet kā? Un Fēlikss?” Bū joprojām neko nesaprata. „Es dzirdēju, ka viņa pienākas pirmā godalga.” „Un tu pats domā, ka tiešām pienākas?” pēkšņi noducināja Mo. Pūlis pārsteigts nolūkojās atnācējā. „Jaunekli, tev talanta ir vairāk kā gana. Un taisnībai beidzot ir jāuzvar!” ūpis turpināja.

 Pēkšņi kāds uzrāva Bū augšā, aplika laureāta lentu, uz galvas uzlika krāšņo uzvarētāja vainagu, bet rokās iespieda kausu. Pūlis paņēma viņu uz rokām un nesa atpakaļ uz noru.

 Plats smaids atspoguļojās lācēna parasti tik biklajā sejā, kad, mēnessgaismas apspīdētais pūlis, nesa viņu atpakaļ uz noru, pa ceļam dziedot Lielā meža himnu.
 ”Un es vēl domāju, ka vēlēšanās, kas izteikta ieraugot krītošu zvaigzni, nepiepildīsies,” Bū pie sevis nočukstēja. 


# Vislabākā lieta
*Difficulty: 0.0026*


Viens ķēniņš spiedis savu meitu, lai precoties, bet meita nevarējusi patīkamu līgavaini atrast. Beidzot tēvs noteicis īsi:


 «Rītu, meitiņ, ej pa ceļu un, kuru pirmo satieci, to ņem par vīru!»


 Meita tā arī darījusi, bet, par nelaimi, satikusi trīs tēva dēlus. Kuru nu ņemt? Bet ķēniņa meita ātri apdomājusies, viņa teikusi:


 «Jūs esat visi trīs braši zēni! Viens no jums man jāprec, bet, tā kā nezinu, kuru lai īsti ņemu, tad darīšu tā: eita visi trīs pasaulē, un, kurš man pēc gada laika varēs labāko lietu pārnest, to precēšu.»


 Tēva dēli aizgājuši. Pie krusta ceļa tie izšķīrušies, norunādami pēc gada laika tai pašā vietā satikties.


 Pēc laba laika pirmais tēva dēls nonācis svešā pilsētā un ilgi, ilgi meklējis, lai atrastu labāko lietu. Beidzot tas iegājis vecu grabažu bodē un tur starp vecām grabažām ieraudzījis skaistu ābolu.


 «Kāpēc mētā tik skaistu ābolu pa grabažām?» tēva dēls jautājis.


 «Lai, lai,» bodnieks atbildējis, «dārgas lietas nevar uz loga turēt - var nozagt.»


 «Vai tad ābols tik dārgs ir?» tēva dēls prasījis.
 «Ir gan, maksā simt dukātu!»
«Kādēļ tad tik dārgi?»

«Tamdēļ vien, ka ar viņu var, tiklīdz to pār lūpām pārvelk, katru mirēju veselu padarīt.»


 «Pārdod man dārgo ābolu!»
 «Labi!» bodnieks atbildējis. «Samaksā simt dukātu — še!»


 Tēva dēls izvilcis simt dukātu, paņēmis ābolu un aizgājis. Otrs tēva dēls arī nonācis kādā svešā pilsētā un ilgi, ilgi meklējis labāko lietu. Beidzot iegājis vecā lupatu bodē un ieraudzījis tur spožu spieģeli.

 «Kāpēc spožais spieģelis mētājas pa lupatām?» tēva dēls jautājis.


 «Nekas,» bodnieks atbildējis, «dārgas lietas nevajaga uz loga turēt - var nozagt.»


 «Vai tad spieģelis ir tik dārgs?»


 «Ir gan, maksā simt dukātu!» «Kādēļ tad tik dārgi?»


 «Tamdēļ vien, ka, viņā paskatoties, var redzēt visu, kas pasaulē notiekas.»
 «Pārdod man dārgo spieģeli!»

«Labi!» bodnieks atbildējis. «Samaksā simt dukātu - še!»


 Tēva dēls izvilcis simt dukātu, paņēmis spieģeli un aizgājis.


 Trešais tēva dēls arī nonācis kādā svešā pilsētā un ilgi, ilgi meklējis labāko lietu. Beidzot iegājis pussakritušā grabažu bodē un ieraudzījis jaunus seglus.


 «Kāpēc jaunie segli mētājas starp vecām grabažām?» tēva dēls jautājis.


 «Nekas,» bodnieks atbildējis, «dārgas lietas nevajaga uz loga turēt - var nozagt.»


 «Vai tad segli tik dārgi ir?»
 «Ir gan, maksā simt dukātu!»
 «Kādēļ tad tik dārgi?»

 «Tamdēļ vien, ka ar viņiem var acumirklī aizlaisties, kur tik vēlas.»
 «Pārdod man dārgos seglus!»

«Labi!» bodnieks atbildējis. «Samaksā simt dukātu - še!»

 Tēva dēls izvilcis simt dukātu, paņēmis seglus un aizgājis. Norunātā laikā visi trīs tēva dēli satikušies pie krusta ceļa. Tie divi prasījuši tam vienam:


 «Nu, kādu labāko lietu tu atradi?»


 «Es atradu tādu ābolu, ar kuru var katru mirēju veselu padarīt.»


 «Nu, ko tu atradi?»
 «Es atradu tādu spieģeli, kurā var visu redzēt, kas tik pasaulē notiekas.»
 «Rādi šurp!» tie divi iesaukusies. «Varēsim paskatīties, ko acumirklī mūsu ķēniņa meita dara.»


 Paskatoties - ak tu manu sūro dieniņu! - ķēniņa meita patlaban taisās izdzist - tik slima.


 «Ai!» pirmais tēva dēls gaudojis. «Būtu es ar savu ābolu pie slimnieces, tad vēl to atveseļotu!»


 «Nekas!» trešais tēva dēls iesaucies.


 «Es atradu tādus seglus, ar kuriem acumirklī nokļūstu, kur gribu. Sēdīsimies visi trīs seglos un posīsim projām!»


 Labi - tā izdarījuši. Ķēniņa meita vēl mazuliet bijusi dzīva. Pirmais tēva dēls pavilcis ar ābolu gar lūpām, slimniece acumirklī bijusi vesela - cēlusies augšā.


 «Tu man esi atradis labāko lietu!» ķēniņa meita sacījusi uz ābola atradēju.


 «Nekā!» spieģeļa atradējs iesaucies. «Labāko lietu es atradu - mans spieģelis bija īstenais glābējs, jo, ja nebūtu ieraudzīta slimniece, tad, zināms, arī nebūtu izglābta.»


 «Nekā!» seglu atradējs iesaucies. «Labāko lietu es atradu - mani segli tik izglāba slimnieci, jo, ko būtu līdzējis slimnieci ieraudzīt, ja nebūtu iespējams acumirklī turp nokļūt?»


 «Nekā!» ābola atradējs iesaucies. «Labāko lietu es tik atradu;ko līdzēja slimnieci ieraudzīt, ko līdzēja steigties, ja nebija ābola, ar ko izglābt.»


 Trīs tēva dēli iesāka strīdēties. Viens gribēja taisnību, otrs gribēja taisnību. Viens gribēja ķēniņa meitu precēt, otrs gribēja.


 Kurš no viņiem apprecēja ķēniņa meitu?
 Atbilde: neviens, jo viņi strīdas vēl šodien.

# Tēva padomi
*Difficulty: 0.0027*


Viens tēvs mirdams dod savam dēlam trīs padomus: "Neej bieži ciemā, citādi tevi iesāks nicināt, nemij tirgū zirgus, citādi paliksi kājām, nepreci tālu sievu, citādi apņemsi nelabu!"


 Dēls pasmudzina galvu un ieliek tos vārdus cienā. Pēc tēva nāves tas domā: "Jārauga tēva padomi pārbaudīt." Labi. Aiziet ciemā. Pirmo reizi šo uzņem ar plāceņiem, otrreiz arī nekas nekaiš, trešo reiz jau aukstāki, ceturto reiz tā bij, kā bij, piekto reiz nebij ne ēdis, ne dzēris un sesto reiz tam pasniedza pelavainu maizi ar skābu putru. Vienu riecienu tas iekož, kā varēdams, turpretim otru pārnes mājā un paglabā klētī savā tīniņā. Gulēt iedams, dēls saka pats pie sevis: "Pirmais tēva padoms pareizs, bet nu raudzīšu otru pārbaudīt."


 Labi. Nu brauc uz tirgiem un maina zirgus: bet kas tur atlēca, beidzot iemainīja tādu krabiņu, kas palika uz ceļa un atstāja kājām. Dēls novelk krabiņam ādu un paglabā savā tīniņā. Gulēt iedams, tas saka pats pie sevis : "Divi tēva padomi pareizi, bet nu raudzīšu trešo pārbaudīt."


 Labi. Nākošu svētdienu tam ceļš pa kājām otrā pasaules malā sievu precēt. Meklē, meklē - atron arī meitu, kā diegā pakarinātu: iet ka ne papēži pie zemes nepieduras. Ko tur vairāk, lai tik brauc nākošu svētdienu vietraugās. Tomēr vakarā uz mājām iedams dēls domā: "Divi tēva padomi jau kabatā, trešo, kamēr kabatā bāžu, aplūkošu labi. Svētdiena paliek svētdiena, ko tur laba nolūkot, bet darba dienā - tā pavisam cita lieta. Ko niekus - iešu atpakaļ, ielīdīšu klusu piedarbā pārgulēt un tad noskatīšos rītu, kāda mana mūža biedrene pie darba."


 No rīta vecie mudīgi, mudīgi uz lauku pie rudziem: bet šīs neredz nekur. Nu tu brīnums! pusdiena klāt, nekur nemana jāiet istabā raudzīt. Ieiet istabā: vakarējais priekšauts guļ plāna vidū, kā iesālīts un pati krāc aizkrāsnē, lai sienas brīkst. Tēva dēls paķer priekšautu un projām uz mājām. Priekšautu tas ieliek tīniņā un tad mierīgi gaida nākošu svētdienu. Atnāk svētdiena vietraugi klāt. Izskatās vienu kaktu, otru kaktu - brīnumu labi: ieiet klētī, ierauga tēva padomu tīniņu - kas tur?


 "To nevarēšu rādīt - tur dārgas lietas!"


 Lai jau rādot, lai neliedzot.


 "Nu, jā, jā!"


 Attaisa tīniņu - kas tas?


 "Kur puisīt, mans priekšauts te gadījies?"


 "Jā, meitiņ, šis tīniņš mans tēva padomu tīniņš: kamēr citi ļaudis guļ, tamēr tīniņš manā vietā savāc derīgus padomus. Un trīs padomi manā tīniņā jau savākti: šis riecentiņš, šī āda un tavs priekšauts. Pirmais māca: neej bieži ciemā, citādi tevi iesāks nicināt, otrs māca: nemij tirgū zirgus, citādi paliksi kājām, trešais, tavs priekšauts māca: nepreci tālu sievu, citādi apņemsi nelabu!"


 Meita nokaunējās un aizbrauca.





A. A. Lerchis - Puškaitis Džūkstē -Pienavā. LP, I, 157, 134.


# Laima izpilda trīs vēlēšanās
*Difficulty: 0.0027*


Laimas māte, pa pasauli staigādama, iegriezās vēlā ziemas vakarā vientuļā mājiņā sasildīties. Prom ejot, tā pasauca saimnieci, sacīdama: «Par to, ka mani sasildīji, vēlies trīs labas lietas!»
 «Ā! Kaut tur krāsns augšā desa ceptu!» saimniece tūliņ ātrumā ieteicās.

 Un acumirklī cepa arī, ka čurkstēja vien.


 Bet saimnieks pieskrēja klāt: «Ak tu vientiese! Kaut desas līkums tev labāk pie deguna pakārtos. Vai nevarēji vēlēties naudu, bagātību?»


 Bet acumirklī tas, ko saimnieks bija teicis, piepildījās - desas līkums tiešām karājās sievai pie deguna un nebija atņemams. Tagad vīrs sabijās un lūdza Laimas māti, lai atņemot līkumu sievai no deguna.


 Laimas māte atņēma un aiziedama sacīja tā: «Jūs neesat pirmie, kas vieglprātībā manas dāvanas izšķērduši. Trīs lietas jums devu, trīs saņēmāt - ardievu!»


# Tēvatēva ozols
*Difficulty: 0.0027*

Mana tēvatēva vecātēva laukā bija citreiz viens liels, liels ozols. Tanī ozolā bija viena kastīte, un tai kastītē bija peļu astītes — cik tās astītes bija garas, tik arī šī pasaciņa bija gara.

# Niknā pamāte
*Difficulty: 0.0028*


Kādam puisēnam bij grūtas dienas - nikna pamāte to nevar ieredzēt ne acu galā. Reiz puisēns aizbrauc tēvam uz tirgu līdz. Tēvs tirgū grib priekš puisēna zirgu nopirkt, bet puisēns saka: "Tēt, tie zirgi priekš manis par dārgu, brauksim labāk mājā."


 Labi. Uz ceļa tie satiek vecu sirmgalvi, kuram tāds zirdziņš, kā ne paiet. Puisēnam vājais krabiņš iekrīt acīs. Viņš lūdz tēvu, lai to priekš viņa pērkot. Tēvs gan pretojās, kur tādu likšot, bet, kad nu lūdzās - lai notiek arī. Puisēns pārved savu krabiņu mājā un sāk to kopt. Un, skaties tik, par vienu nedēļu kakls, kā ritenis, mugura, kā lāva. Tas pamātei vēl jo vairāk rieba. Zirgs ar puisēnu esot velna pilni! Kādu dienu pamāte nevar vairs savas dusmas savaldīt- viņa apņemas puisēnu ar velna rutku nonāvēt. Bet labais zirgs puisītim izlīdz- pamātes nodomu izzinājis, stāv bēdīgs, nodūris galvu pie siles, ne ēd, ne ir. Puisēns, to redzēdams, prasa: "Diezin, zirdziņ, kas tev noticis?"


 Zirgs tūlīt sāk runāt un atbild: "Kā nenoskumt - pamāte tevi grib nolietāt. Viņa iedrupinājuse piena maizē velna rutku. Neēdi vis dēliņ, pienamaizi, citādi būsi pagalam."
 Puisēns paklausa un paliek dzīvs. Otrā dienā zirgs atkal bēdīgs.


 "Kas nu tev labs, zirdziņ, uzgājis?"


 "Jā, pamāte izvārījuse velna rutka putru priekš tevis. Neēdi!"


 Puisēns paklausa un neēd. Bet nu pamāte nevar vairs izbrīnīties, kas puisēnam padomu piedod. Viņa aiziet pie raganas, lai tā pasacītu, kas puisēna padoma devējs. Ragana atbild: "Treknais zirgs stallī. Kauj zirgu nost, tad puisēnu nonāvēsi!"


 Labi - kaušot nost.


 Trešā dienā zirgs atkal bēdīgs.


 "Kas nu tev, labo zirdziņ, uzgājis?"


 "Jā, pamāte mani nokaus. Bet, nekas, tik paklausi mani, tad būs labi. Ja nu pamāte mani kaus, tad pienāci labi tuvu, lai manas asinis varētu tev uz cepuri uzsprāgt. Cepuri aproci dārzā. Tai vietā izaugs zelta bumbiere, zelta augļiem. Tu vari augļus ēst, cik gribi, bet, ja pamāte ēdīs, tad tik paskaties, kas notiks."


 Puisēns tā dara. Zirgu kaujot tam uzsprāgst viena asins pile uz cepuri. Cepuri tas aprok dārzā. Tur izaug zelta bumbiere, zelta augļiem. Puisēnam augļi ļoti smeķ. Pamāte to ieskatās, tai arī kārums uznāk. Bet līdz ko vecene vienu augli apēd, tā atkrīt augšpēdu un izdziest.


# Sadancotās kurpes
*Difficulty: 0.0028*


Reiz dzīvoja ķēniņš, tam bija trīs meitas, kas iknaktis noplēsa pāri zābaku. Ķēniņš, nevarēdams saprast, kā tas gadās, sūtīja zaldātus ķēniņa meitas pa nakti sargāt. Pagāja viena nakts, otra - visi ķēniņa meitu sargi pazaudēja dzīvības, jo ķēniņš bija pavēlējis visus nosodīt, kas nenosargās.


 Reiz kādu vakaru atkal viens zaldāts gāja pie ķēniņa meitām. Gāja raudādams. Ceļā to satika viens vecītis un vaicāja: "Kāpēc raudi?"


 Viņš izstāstīja savas bēdas. Vecītis - tas bijis pats Dievs - mierināja: "Nebīsties, es tev došu padomu, kā jāsarga. Tiklīdz ieiesi meitu istabā, tad ķēniņa meitas tev dos izdzert biķeri vīna. Bet tu nedzer, paņem pieliec pie lūpām un lej, lai aiztek tev gar drēbēm. Vīnā būs iemidzināmās zāles. Liecies gulēt pēc tam, bet neaizmiedz. Turklāt tev piešķiršu tādu sevišķu spēku, ka neviens tevi lai nesaredzētu. Bet ja ķēniņa meitu istabā iznāktu trīs jaunskungi ar ragiem pierē - tie būs velli - tad nesabaidies, seko droši tiem, ja viņi ar ķēniņa meitām no istabas laukā iet, jo tu būsi tiem nesaredzams. Ceļā tai uzmin uz drēbēm, kas nopakaļus ies. Tā viņi visi aizies uz vellu mājokli, sāks tur dzīrot, līksmoties, bet ap dzīru beigām tiecies pēc tiem traukiem, no kuriem ķēniņa meitas dzērušas. Papriekšu paņem jaunākās meitas trauku, pēc tam vidējās, beidzot vecākās. Tad, kamēr viņi tur dej un līksmojas, paņem nūju, iedur sētas vidū, lai otrā rītā vari to vietu uzzīmēt."


 Kad nu zaldāts iegāja istabā, ķēniņa meitas viņam sniedza biķeri vīna. Bet zaldāts darīja, kā vecītis mācīja, aizlēja vīnu sev gar drēbēm. Pēc tam likās gulēt un izlikās par aizmigušu. Nu atnāca trīs kungi ar ragiem, laipni sasveicinādamies ar ķēniņa meitām. Tad visi devās laukā, aiziedami uz vellu mājokli. Zaldāts piecēlās, gāja pakaļ, arvienu tai ķēniņa meitai uzmīdams uz drēbēm, kas nopakaļus gāja. Šī vienreiz paskatās atpakaļ; otrreiz - beidzot teiks: "Viens man drānas piemina, bet nevaru nekā ieraudzīt."


 Tā viņi nogāja pie velliem ļoti lepnā namā. Še ragainie velli pārvērtās par vācu dzimtskungiem un iesāka trakulīgi diet un dzīvot. Zaldāts visu redz, šie zaldāta neredz. Izdējušies un izdzīvojušies apnikdami sāka viņi dzert. Te piepeši nozūd dzeramie trauki. Ķēniņa meitas aplam izbijās un jaunākā iebilst: "Nebūs labi!"


 Tomēr apmierinājās atkal, kad ierunājās, ka neviena sveša te neesot namā. Bet zaldāts, iedūris nūju pagalmā, pārsteidzās uz māju, uz savu sargājamo vietu un gulēja cietā miegā. Pārnāk ķēniņa meitas, atrod zaldātu guļam, sāk šīs apmierināties teikdamas: "Izgulies, izgulies, galviņ, gan rītu novelsies no pleciem!"


 Tiklīdz gaismiņa ausa, ķēniņš atsūta savu sūtni, lai zaldāts nākot pie viņa. Bet zaldāts tikai guļ, nelikdamies gar sūtni ne zinot. Ķēniņš sūta otru sūtni, cieši pavēlēdams, lai tūliņ zaldāts nāk pie viņa, bet zaldāts negāja. Trešo lāgu atnāk ķēniņš pats, vēlēdamies zaldātu vai uz vietas nonāvēt. Piegājis pie zaldāta gultas, tas uzkliedza: "Ko? Vai tā nosargāji?”


 Zaldāts mierīgā balsī atbild: "Nosargāju gan!"


 Ķēniņš nepacietībā vaicā: "Nu, kur tad viņas bija?"


 Zaldāts atbild: "Lepnā dimanta namā, tur tās dzīroja un deja cauru nakti."


 Ķēniņš vaicā: "Vai nevari man to namu parādīt?"


 Zaldāts aizved ķēniņu pie liela akmens. Kad akmeni novēla, atrada lielu namu un nama pagalmā zaldāta nūju iedurtu.


 Ķēniņš pārgāja pie savām meitām un vaicāja: "Kur jūs bijāt izgājušo nakti?'`


 Šīs atsaka: "Mājā bijām!"


 Tad zaldāts izņēma no kabatas tos traukus, no kuriem šīs naktī kopā ar velniem bija dzērušas. Uz katra trauka bija vienas ķēniņa meitas vārds. Tagad meitas vairs nevarēja savu noziedzību slēpt, izteicās smalki, kā bijis. Nu ataicināja trejdeviņus mācītājus un tad no tā laika velli izzuda tai valstī.


 Ķēniņš atdeva jaunāko meitu zaldātam par sievu un pūrā iedeva līdz pusvalsti.





# Stiprinieki
*Difficulty: 0.0028*


Vecos laikos kāds tēva dēls bijis tik stiprs, ka cīkstojoties nevarējis tai apgabalā neviena pretinieka dabūt. Viņš sataisījies iet citā apgabalā pretinieku meklēt. Gājis vienu dienu, gājis otrudienu - nekur tāda atrast. Beidzot stiprinieks iegriezies vienās mājās, kur veca māmiņa plāceņus siekiem mērojuse.


 "Kur, puisīt, eji?"māmiņa jautājuse.


 "Eimu meklēt pretinieku cīkstoties."


 "Nu, kad pārnāks mani divi dēli, tad tu varēsi gan pacīkstoties."


 Māmiņa nu izcepuse vēl trešo sieku plāceņu un tad gaidījuse dēlus mājās. Pēc kāda laika abi pārnāk - katram brieds padusē un stirna uz mazā pirkstiņa. Māmiņa noliek katram sieku plāceņu priekšā un aicina ciemiņu pie trešā sieka. Šie noēd savu sieku gārdu muti un izdzer pusmucu miestiņa, ciemiņš turpretim nevar siekam kaudzītes noēst, kur nu vēl pusmucu pievarēt. To redzot, stipriniekam jau paliek pliekana dūša: viņš būšot labāk no rīta cīkstoties. Vakarā māmiņa uztaisa vienam dēlam guļu pie vienām durvīm, otram dēlam pie otrām durvīm un ciemiņam plāna vidū.


 Naktī viens dēls ieklepojās. Bet klepum tāds spēks, ka aizsviež ciemiņu no plāna vidus līdz otrajām durvīm, taisni otram dēlam virsū. Tūlīt otrs dēls arī ieklepojās un aizsviež šo, kā tauriņu atpakaļ pie pirmā klepotāja. Un tā nu stiprinieku sasvaidā cauru nakti, kā čubmaišeli drīz uz vienu galu, drīz uz otru. No rīta šis ne uz to pusi vairs cīkstoties, viņš laiž ļekas vaļām, bet abi dēli lobj pakaļ. Par laimi bēdzējs satika vīru ar resnu baļķi uz kamieša. Viņš lūdz, lai jel paglābjot no tiem, kas viņam tur pakaļ dzenoties. Vīrs nosviež baļķi, noķer abus brāļus, iebāž to vienu vienā bikšu kabatā, to otru otrā bikšu kabatā un tad saka: "Steidzies tik nu projām, kamēr viņi kabatās. Kad būsi aizgājis tik tāļu, ka nevarēšu saredzēt, tad laidīšu abus ārā!"


 Mājās tēva dēls stāsta brīnīdamies: "Vaj akls! esmu gan stiprs, bet tur uzgāju tādus, kam neesmu maza pirkstiņa vērts - tie divi bij stipri, kur nu vēl tas trešais."


# Sērdiene un mātes meita
*Difficulty: 0.0028*

Viņos laikos vienai sērdienītei bijis jākalpo pie niknas saimnieces. Nabadzīte, kaut arī nezin kā gribējusi, nekad nevarējusi saimniecei izdabāt pa prātam. Reiz saimniece likusi sērdienītei uz akas malu dziju vērpt. Bet vērpjot pavediens neviļot notrūcis, un vārpsta iekritusi akā. Nekā darīt - gājusi pie saimnieces žēloties, cik netīši noticis. Bet saimniece piecirtusi ar kāju:
 «Tu man te stāstīsi – netīši. Tūliņ akā pakaļ lēkt pēc vārpstas - jeb pēriens kā likts!»
 Sērdienīte raudādama aiztecējusi uz aku un lēkusi arī, lai kas būdams - vai paliek dzīva vai ne. Bet tos brīnumus! Kā lēkusi, tā izlēkusi akai cauri uz zaļu pļavu. Šinī pļavā cūku gans ganījis cūkas.
 «Puisīti labais, vai manu vārpstu neesi redzējis?»
 «Redzēju gan - vecs vīriņš tagadiņ aiznesa. Ej tik uz priekšu, gan panāksi viņu!»
 Sērdienīte tecējusi uz priekšu. Pa gabaliņam ieraudzījusi govju ganu.
 «Ganiņ labais, vai neesi redzējis vīriņu ar vārpstu?»
 «Redzēju gan - tagadiņ pagāja garām. Teci labi mudīgi, gan panāksi.»

 Sērdienīte tecējusi un panākusi vīriņu pie mazām mājiņām. Nu lūgusies:
 «Labais tētiņ, vai jums nav mana vārpstiņa?»
 «Ir gan, meitiņ, bet bez maksas nedošu. Izkurini man pirti: uz lauka ir maitas kauli - tā laba malka, laidarā ir virca - tas labs ūdens, grāvī ir ērkšķi - tur laba pirtsslota.»
 Bet sērdienīte domājusi:
 «Tā nu gan ne! Kas nu ar kauliem ies krāsni kurināt, kas vircu nesīs pirts ūdenim, kas ērkšķus ņems pirtsslotai? Aiztecēšu uz mežu pēc žagariem, uz avotu pēc ūdens, uz birzi pēc slotas.»
 Kā domājusi, tā uz mata arī izdarījusi. Vakarā vecais vīriņš nopēries, kurinātājai tencinādams. Nu sērdienīte atkal ieminējusies par vārpstu, bet vīriņš atteicis:
 «Še, čaklā meitiņa, tava vārpsta, tomēr uz mājām šovakar neteci - pāriesi no rīta diezgan.»
 Labi! Sērdienīte labprāt palikusi. No rīta vīriņš ievedis sērdienīti īpašā istabā, tur bijušas divas kastītes: viena lielāka, otra mazāka.
 «Kuru kastīti tu vēlies?» vīriņš prasījis.
 «Mazāko!» sērdienīte atbildējusi.
 «Labi! Ņem mazāko, es tevi pavadīšu līdz vārtiem.»
 Pie vārtiem viņš teicis sērdienei: «Nāc man pakaļ!»
 Sērdiene gājusi pakaļ. Drīzi bijis jāiet govju ganam garām. Gana suns sācis riet: «Am, am, am! džiņdž, džiņdž, džiņdž!»
 Sērdienīte neko. Drīzi bijis jāiet cūku ganam garām, tam arī bijis sunītis, tas sācis riet tāpat: «Am, am, am! džiņdž, džiņdž, džiņdž!»
 Sērdienīte neko. Drīzi pienākuši pie lieliem vārtiem. Vecais vīriņš attaisījis vārtus un uzpūkstinājis sērdienīti saimnieces sētas vidū. Bet kastīti sērdienīte tai dienā neattaisījusi vaļām, nolikusi klētī, lai stāv. Otrā rītā tad attaisījusi, un kā nu visi pārbrīnījušies: kastīte bijusi pilna ar spožu zeltu. To redzēdama, saimniece plijusies virsū, lai sērdienīte izstāstot, kā pie zelta tikusi.
 «Tā un tā,» viņa teikusi, «lecu akā pēc vārpstas - izkritu zaļā pļavā, pa zaļo pļavu iedama, uzgāju mājiņas ar vecu vīriņu, tam bija mana vārpsta. Bet viņš ātrāk neatdeva, kamēr izkurināju viņam pirti. Nu, un tā vīriņš nopērās, atdeva man vārpstu un iedāvināja vēl šo kastīti.»
 «Tā, tā!» saimniece atteikusi un tūliņ sūtījusi savu meitu arī pie akas vērpt, lai nepaliktu sērdienei apakšā.
 Saimnieces meita vērpusi, vērpusi, bet pavediens negribējis un negribējis trūkt. Beidzot tīšu pārrāvusi pavedienu un iesviedusi vārpstu akā. Saimniece tūliņ izskrējusi:
 «Lec tik nu pakaļ, lec tik nu pakaļ!»
 Lēkusi arī un izlēkusi zaļajā pļavā, kur cūku gans ganījis.
 «Vai neredzēji manu vārpstu?»
 «Redzēju gan - vecs vīriņš tagadiņ aiznesa, ej tik uz priekšu!»
 Pa gabaliņam ieraudzījusi govju ganu.
 «Vai neredzēji manu vārpstu?»
 «Redzēju gan - vecs vīriņš tagadiņ aiznesa, ej tik uz priekšu.»
 Saimnieces meita gājusi un panākusi vīriņu pie mazām mājiņām. Vai neesot pacēlis viņas vārpstu?
 «Esmu gan, bet par velti neatdošu. Izkurini man pirti: uz lauka ir maitas kauli - tā laba malka, laidarā virca - tas labs ūdens, grāvī ērkšķi - tā laba pirtsslota.»
 Un tā tūliņ saimnieces meita pagrābj tos pašus kaulus, iegrūž pirts krāsnī un vairāk nemaz neprasa, lai ir kā būdams. Tāpat ņem ar vircu, lai kāds dumbrs, kad tik slapjš, un ar ērkšķiem arī labāki ne - lai kāda slota, kad tik slotas izskatā. Vīriņš aizgājis pērties, bet ko viņš atradis? Spriesli nemaz nečūkstējuši, tik nenosalis uz lāvas. Vircā nemaz nomazgāties, vēl melnāks palicis. Ar pirtsslotu nemaz pērties, viscaur gandrīz sabakstījies.
 Pēc pirts saimnieces meita ieminējusies par vārpstu. Vīriņš atdevis vārpstu, ne vārdiņa nesacīdams. Bet šī vēl gaidījusi zelta lietas, tādēļ nočūrojusies šā tā un negājusi tai vakarā mājā. No rīta vīriņš ievedis īpašā istabā un prasījis, kuru kastīti gribot: vai mazāko vai lielāko?
 «Lielāko!» saimnieces meita atteikusi, domādama par sērdienīti vairāk zelta pārnest.
 Vīriņš atdevis lielāko un vadījis uz mājām. Pie vārtiem tas teicis:
 «Ej pa priekšu, tu pati ceļu zini, es iešu pakaļ.»
 Šī gājusi pa priekšu. Drīzi bijis jāiet govju ganam garām. Gana suns sācis riet:
 «Am, am, am! klab, klab, klab!»
 Saimnieces meita nesapratusi to. Drīzi bijis jāiet cūku ganam garām. Tas suns atkal tāpat rējis:
 «Am, am, am! klab, klab, klab!»
 Beidzot nonākuši pie lielajiem vārtiem Vīriņš atvēris tos un uzpūkstinājis saimnieces meitu sētas vidū. Saimniece tūliņ aizskrējusi pie meitas: lai nesot kasti klētī, lai rādot, cik pārnesusi. Ienesušas klētī un smiedamās taisījušas vaļā. Bet tavas briesmas - zelta vietā no kastes uguns izšāvusies. Visa klēts nodegusi, bet sērdienītes kastīte nedegusi neparko.

# Prātīgā saimniece
*Difficulty: 0.0028*

Vienam saimniekam bija ļoti prātīga saimniece. Kādu dienu vīrs saka: «Sieviņ, kādēļ katrā ēdiena laikā tik gaļu vien, gaļu vien vāri? Vāri reizām putru, reizām rāceņus, reizām biezputru, reizām sataisi pūteli, reizām pienamaizi. Tā noēdīsim vienā nedēļā visu gaļu, un tad, ja pie tevis kāds ciemiņš rītu atnāktu, ko tad iedosi?»
«Vēl, vīriņ, gaļas citiem diezgan.»
No rīta saimnieks redz, ka nabags aiziet pa sētsvidus vārtiem ar diviem pleciņiem gaļas. Viņš prasa: «Kur nabags tik daudz gaļas ņēmis?»
«Kur ņēmis? Iedevu, pats vakar sacīji, lai taupot tiem, kuri rītu atnākšot.»
«Ak dievs! ar tādu saimnieci var vienā pašā gadā mājas izsaimniekot. Dod labāk pusdienu! Ko vārīji?»
«Putru vārīju, kā jau pats vakar gribēji. Tūlīt ienesīšu.»
«Kas tā par putru, kur nav ne pilītes piena klāt?»
«Jā, vīriņ, piens viss sarūdzis!»
«Nu, kur tad šārīta piens?»
«Šorīt govis neslaucām, par vēlu uzcēlāmies, neatlikās vaļas.»
«Ej tūdaļ pie govīm, izslauc un gādā, ka piens tiek pie putras!»
«Iešu, iešu, vīriņ, bet papriekšu man jāizdzen vistas no klēts.»
«Ko tad vistas klētī dara?»
«Knābājas pa miltiem. Redzi, vīriņ, šorīt aizmirsu alus mucai tapu aizgriezt. Vēlāk atradu visu alu iztecējušu. Tomēr slapjas grīdas neciešu — izkaisīju ar miltiem, un re — nāc skaties! — grīda jau sausa.»
Otrā nedēļā saimnieks gaida viesus un tādēļ saka sievai: «Mužiņ, noņem netīro galdautu, uzklāj baltu un pataisi gardāku pusdienu — viesi būs.»
«Jā, bet, vīriņ, man nav cita, jo viņunedēļ, pavarda malā skaidām aizdegoties, sadega visi galdauti, krekli un pat tavs zilais kamzolis. Pusdienas arī nevaru nekādas pataisīt, jo gaļa un milti izbeigušies.»
«Nu tad, sieviņ, šuj i no šā paša netīrā galdauta ubaga tarbu, un iesim ubagot, bet steigsimies papriekšu pie tā ubaga, kam tu viņdien gaļas pleciņus iedevi, viņš tagad mūs pacienās.»


# Mājas pele un lauku pele
*Difficulty: 0.0028*


Kādā siltā dienā mājas pele izlien no grīdas apakšas un aiztek uz Sildruvu pie savas radinieces, lauku peles. "Nu labdien! Vai pazīsti arī vēl savu radinieci?"


 "Labdien, labdien! Kā tad nu māsas nepazīšu? Ak, tavus priekus, ka pie manis atnāci! Bet vai ceļu labi zināji, vai neapmaldījies?"


 "Kur nu maldīsies? Bet saki, māsiņ, kas tā tur par tādu spurguļainu gubu?"


 "Tie jau sadīguši graudi, mana vienīgā barība, mana vienīgā maizīte!" lauku pele bēdīgi atbild.


 "Ak Dievs, tāda maize!" mājas pele lepni brīnās, "man pie tādas maizes būtu jānomirst badā. Māsiņ, cik man pavisam citādāka pārtika: no rīta gaļa, pusdienā tauki, vakariņās krējums. Un to visu es, tik no alas iznākdama, kukņā atronu. Mana dzīve zelts pret tavu. Nāc tādēļ uz manu māju un dzīvosim kopā."


 "Labi, iešu!"


 Naktī abas māsas, radinieces, izlien no pagrīdes un jautā circenim: "Ķirķi, ķirķi! vai kaķēdamis mājā?"


 "Nē, aizbrauca ar peļu ādām uz Rīgu!" circenis atbild.
 "Nu, tad laiks!" mājas peles priecājās. "Palieci tu, māsiņ, tepat pie cauruma;es nesīšu tev klāt un tu nesīsi alā." Bet līdz ko mājas pele soļus divus parikšoja, te kaķis brāc! virsū. Par laimi, ka šoreiz vēl izdevās alā iesprukt, citādi būtu zelta dzīve pagalam. "Nu nekas!" mājas pele mierina radinieci, "kad nu te neizdevās, neizdevās — iesim pa pamata caurumu uz klēti speķi ēst.". Noiet uz klēti, bet te atkal klizma: saimnieks atver durvis un viņa āpšelis radiniecēm kā sadedzis virsū. To redzēdama, lauku pele tūlīt griežas uz savu māju, sacīdama: "Man labāk sadīgušie graudi drošumā, nekā tavi gardumi mūžīgās bailēs. Es savus graudus pati sakrāju, bet tu gribi tik no otra labuma vien pārtikt. Ar Dievu!"

# Dzīve Debesīs
*Difficulty: 0.0028*


Bija reiz ļoti bagāts, bet skops saimnieks, Pridis vārdā. Nabadziņiem viņš nekā nedeva. Kad tie pie viņa atnāca un noskaitīja savus pātarus, skopais Pridis tiem teica: "Ejiet tik vien tālāk. Kad jūs būsit bagāti un es nabags, es pie jums neiešu lūgties."


 Kādā vakarā pienāk vecs sirms vīriņš un lūdzas naktsmāju un vakariņas. "Ejiet tik vien, vectēv, projām. Kad jūs būsit bagāti un es nabags, es pie jums neiešu lūgties."


 Vecais vīriņš, ne vārda neteicis, aizgāja.


 Otrā rītā skopajam Pridim nolūzt cirvja kāts. Viņš paņem citu cirvi un iet uz mežu raudzīt citu kātu, bet nevar tik lēti derīgu atrast. Tik ilgam viņš meklē, kamēr apmaldās. Viņš noblandās līdz tumšam vakaram pa mežu, bet nevar un nevar no tā tikt ārā. Pašā vakarā viņš satiek veco vīriņu, kas vakar vakarā lūdza no viņa naktsmāju.


 "Mīļo vectēv, vai jūs nevarētu parādīt ceļu uz manām mājām?” Pridis lūdzās.


 "Kur tad tu tik tālu iemaldījies? Tagad tik varam tikt caur Aizsaules mežu uz tavām mājām. Nāc man pakaļ!"


 Vecais vīriņš iet pa priekšu un skopais Pridis no pakaļas. Viņi ienāk jaukā, jaukā birzē: visgarām zaļi, lapaini koki, celiņš apaudzis biezu mauriņu, tālāku no celiņa vispāri raibas puķītes. Saulīte spīd tik spoži, tik spoži, bet ēnas nemaz nav. Gar celiņa abām pusēm aug ābeles, bumbieres, plūmkoki, visi pilni augļiem. Vecais vīriņš, pa priekšu iedams, norauj pa ābolam, bumbierim un apēd. Skopais Pridis arī izsalcis, visu dienu ne ēdis, ne dzēris, maldījies apkārt pa mežu;viņš arī izstiepj roku pēc ābola, bumbiera, plūmes, bet - brīnums! - nevar aiztikt. Daži ir tik zemi - viņš vēl sniegsies, bet kā nevar, tā nevar dabūt.


 Aiz birzes ir plaša, puķaina pļava. Pār visu pļavu redz garus galdus, uz tiem raušus, gaļu, alu. Ap galdiem mielojas daudz ļaužu. Dažus no tiem skopais Pridis arī pazīst - tie agrāki nākuši pie viņa nabagos, bet tagad jau miruši. Vecais vīriņš iet gar galdiem un skubina, lai tik visi ēdot vien. Skopais Pridis dzird, ka kāds otram stāsta: "Tas tur ir Skopais Pridis no viņas pasaules - viņš tādēļ nekā nevar dabūt, ka nedeva it nekā nabadziņiem."


 Pridim tīri ceļi lokās, kā viņš grib ēst, bet vecais vīriņš sāk iet atkal tālāk, Pridim jāiet līdz. Viņam gabaliņu gājušam, nav vairs spēka, tā viņš izsalcis. Viņš pakrīt un sāk skaitīt tēvreizi. Vecais vīriņš tik iet tālāk un neliekas ne dzirdot. Pridis jau skaita: "Mūsu dienišķu maizi dod mums šodien . .."un vecais vīriņš arī apstājas.


 "Tu taču nekad nesolījies no manis lūgties,"vecais vīriņš teic. Pridis raudādams skaita tālāk. Tagad vecais vīriņš panāk atpakaļ, paņem Pridi aiz rokas, paved viņu pāra soļus un ielaiž viņa sētā.
 Nu Pridis vairs nav skopais Pridis. Kurš nabadziņš nu tik atnāk, tas dabūn savu tiesu.

# Pasaka par cilvēku ar cūkas seju
*Difficulty: 0.0028*


Reiz kādā rītā pēc nakts, kas pagājusi pilnmēnesī ar visu no tā izrietošo, savā mīkstajā, pūkainajā, pēc Lenor smaržojošajā gultiņā pamodās Andris un tūlīt konstatēja, ka ir nosvīdis galīgi slapjš. Sapnī viņš bija skrējis. Krūtis joprojām cilājās elsās, biezās lūpas bija sausas, brūnās acis, vaļā atsprāgušas, spīdēja kā halogēnās spuldzes, zīlītes lielas kā kluba Essential apmeklētājiem. Šis skrējiens nebija bēgšana, kā daudzi varētu padomāt, tā bija mežonīga pakaļdzīšanās.


 Gluži kā mednieks-pirmcilvēks, kam medības nozīmē ēdienu un izdzīvošanu, roku uz dunča maksts turēdams, ar nolūku, skaidru kā asmens, viņš bija skrējis pakaļ savam naidniekam. Tam, kurš viņa dzīvi bija darījis tik neciešamu, tam, kurš ar savu līdz neprātam kaitinošo klātbūtni viņu vajāja gan skolā, gan pa ceļam uz to, tramvajos, trolejbusos, pat tēva mašīnā, praktiski ik visur, kur Andris spēra savu kāju. Kaut arī daudz no tā cietis, viņš joprojām nezināja nedz sava naidnieka vārdu, nedz sejas aprises. Viņa klātbūtne allaž bija nemanāma, redzēt varēja vien ļaunos darbus, bet sapnis bija pateicis priekšā kādu citu būtisku detaļu. Tagad viņš zināja, ka ļaunajam deguna vietā ir šņukurs.


 Būdams jau 11 gadus vecs un nedaudz ievingrinājies sapņu tulkošanā, Andris zināja, kas jādara. Ļaunais naidnieks, kurš draudēja kļūt par bērnības traumu, ir jāuzvar un jāpārvar. Ilgāk tas tā vairs turpināties nevarēja.


 Izkāpis no gultas, basām, tīrām un krēmotām kājām pa sniegbaltu paklāju Andris devās pie skapja apvilkt drānas. Vēl vakar Ariel tīrošais pārdabiskais spēks bija tās padarījis tīras kā ķirurga ķiteli. Taču te pēkšņi Andra seja saviebās šaušalīgā pāridarījumā, jo viņa tīrību mīlošās acis pamanīja, ko gluži negaidītu. Uz džinsu biksēm bija traips! Balts, pretīgs, vēmienu raisošs, sakaltis traips! Andris šausmās ieaurojās, acīs sariesās asaras. „Tātad Viņš ir bijis arī te, manā istabā, ko sargāju stingrāk kā Ķīnas imperators,” viņš nodomāja un tas bija patiešām traumējoši.


 Gāja dienas un nedēļas un ļaunais turpināja Andri vajāt aizvien vairāk. Dažkārt tas notika ļoti negaidītos veidos un vietās. Zinot, cik ļoti Andra sirds mīl visu tīro un skaisto, ļaunais apzināti piegružoja ielas, pa kurām Andris devās uz skolu. Jau viens vienīgs uz ietves nosviests izsmēķa gals spēja sabojāt Andra dienu.


 Trolejbusā, kad tajā brauca Andris, ļaunais allaž palaida šaušalīgu, tirpas raisošu sviedru smaku. Pamazām ļaunais savā varā ņēma arī Andra draugus un klasesbiedrus. Arvien biežāk viņš tajos pamanīja šņukurainā ļaundara postošo darbu pazīmes – apkaunojošus melnumus aiz nagiem, nocūkotas mācību grāmatas, apavus, pie kuriem pieķērušies dubļi un tamlīdzīgi.


 To patiešām bija grūti izturēt. Ik reizi, kad Andris ielūkojās kāda sveša pretimnācēja sejā, viņš it kā uz brīdi ieraudzīja tajā cūkas ģīmi. Dažreiz viņam šķita, ka ļaundaris ar cūkas purnu savā aizgādniecībā pārņēmis ir visus šīs planētas cilvēkus, ka drīz ikvienam no viņiem deguna vietā būs šņukurs. Andris tīri labi varēja iztēloties, cik mokpilna varētu būt dzīve tādā atbaidošā pasaulē, kur ikviens ir ļauns un netīrs. Jo dienas jo biežāk viņš atcerējās tā rīta sapni un tad pēkšņi kādu dienu, gluži kā Muhameds, atskārta šī zīmīgā sapņa slēpto nozīmi. Viņš bija izredzēts! Pats Dievs Tas Kungs bija viņu izredzējis, lai atpestītu planētu no drausmām, ko nesa cilvēks ar cūkas ģīmi! Viņš bija dzimis, lai apturētu cūkas ģīmja briesmu darbus. Viņš zināja, ka to paveiks.


 Tad kādu dienu pats liktenis Andra rokās ielika pavedienu, kam atlika tikai sekot. Dodoties uz skolu un apcerot uz ielas valdošo briesmīgo netīrību, Andris brīdi apstājās un viņa elpa aprāvās. Tik ilgi viņš bija gaidījis šo mirkli un tik daudz savos nomoda sapņos viņš bija iztēlojies, kāds tas būs. Pašā pilsētas centrā uz stenda, kuru agrāk bija rotājušas kārdinošas reklāmas, Andris ieraudzīja Viņu, cilvēku ar cūkas ģīmi, savu bērnības traumu un nenogurstošo pāridarītāju. Pirmo reizi savā mūžā Andris sajuta, kā viņā ieplūst tīrs un neatšķaidīts niknums. Nepievērsis vērību vārdiem, ko cūkas ģīmis vēlas pateikt, viņš plosīja sevi dusmās. Kāda bezkaunība! Kāda neiedomājama cūcība! Novietot savu tizlo, netīro ģīmi vietā, kuru kādreiz greznojušas šampūnu, ziepju un veļas pulveru reklāmas. Ar šausmu izteiksmi sejā vēl reizi uzmetis skatienu cūkas ģīmim, Anda plaukstas savilkās dūrēs. „Tu! Tu... Es tevi...” klusi, bet apņēmīgi sprāga laukā no Andra lūpām.


 Jau nākamajā dienā Andra mugursomā mācību grāmatu vietā bija salādēta pārtika, daži king size snikeri, tv paka ar čipsiem, kola un atdzisis hotdogs – vārdu sakot, viss, kas nepieciešams, lai nodrošinātu enerģisku būšanu mežā. Jā, mežā – šodien skolas vietā Andis dosies uz mežu! No apkaunojošā plakāta Andris bija sapratis, ka tieši mežs ir vieta, kur meklēt cūkas ģīmi. Ievietojis somā beisbola vāli, Andris bija apņēmības pilns, acis spīdēja kā halogēnās spuldzes.


 Izkāpjot no mikriņa mežmalā, Andris sajuta tādu kā nogurumu, tādu kā panīkumu un saprata, ka neko darīt – pirms lielās misijas jāuzpildās. Izvilcis no mugursomas snikeru, Andris viens divi notiesāja spēcinošo šokolādi. Vienā mirklī palika labāk un medības varēja pasludināt par atklātām. Lieki piebilst, ka papīrs palika mētājamies ceļmalā.


 Stundas gāja uz priekšu, sakaltušie zari lūza zem Andra kājām, kamēr viņš spraucās cauri brikšņiem un biezokņiem, iedams arvien tuvāk un tuvāk vietai, kur mitinās ļaunais. Tieši todien vairāk kā jebkad Andris izjuta tā klātbūtni. Ik pa brīdim uznāca neliels uztraukums, kas prasīja vienu – ieturēties. Un tā tiesādams snikeru pēc snikera, Andris brida arvien dziļāk mežā, pilns apņēmības paveikt savu svēto uzdevumu. Gluži kā mednieks-pirmcilvēks, kam medības nozīmē ēdienu un izdzīvošanu, viņš neatlaidīgi tuvojās mērķim. Tas nekas, ka cūkas ģīmi, šo netīrības pavēlnieku joprojām nekur nemanīja. Viņš spēja to saost, viņš zināja, ka tas ir tepat.


 Kad visi snikeri un aukstais hotdogs bija notiesāti, Andris iznāca patīkamā klajumā. Spirdzinošas pusdienlaika saulstari rotaļājās ar burbuļiem kolas pudelē. Čipsu pakā palika arvien mazāk. Par spīti saulainajai noskaņai, Andri pārņēma neomulīgas trīsas. Nekad agrāk cūkas ģīmja klātbūtni viņš nebija spilgtāk vairāk kā tagad. Nometis zemē iztukšoto čipsu paku, Andris pagriezās un palūkojās pāri plecam. Atpūsties klajumā ar velosipēdiem bija iebraukusi ģimenīte. Te pēkšņi kediņās un puķainajā kleitā saģērbtā meitenīte iekliedzās: „Paskat, kāds cūķis!” Andris dusmās sakoda zobus. Neviens, nekad viņu vēl nebija tā nosaucis!


 Meklēdams pa zemi kādu sprunguli, ar ko nekauņai iemest, gluži netīšām Andris ieraudzīja savu atspulgu uz pusēm pārplēstajā čipsu pakā. Un tagad, bērni, minēsim trīs reizes, ko viņš tur ieraudzīja... Pilnīgi pareizi – Andrim deguna vietā bija šņukurs! Liels un pamatīgs šņukurs ar diviem melniem caurumiem. Izskatījās gluži atbaidoši.


 Medības bija izgāzušās. Kā zibens spēriens saulainā svētdienā pie Andra nāca atklāsme un iedzēla kā pretdifterijas pote. Pie visiem velniem, tieši viņš, kas mazgāja drēbes katru dienu, kas gāja vannā divreiz dienā, kas iztempa divas plastmasas pudeles ar kokakolu dienā, bija pats lielākais cūkmens! Tieši viņš darīja pāri šai nabaga planētai vairāk kā jebkurš padušu nemazgātājs, nagu negriezējs un netīrās kurpēs staigātājs! Vienā mirklī sapnis tika iztulkots – naidnieks, kam viņš bija dzinies pakaļ sapnī, bija viņa paša uzbāzīgā tieksme, kas bija jāuzvar un jāpārvar. Taču nupat jau neko nevarēja vairs labot... „Tiklīdz nonākšu mājās, tā visu vērsīšu par labu,” pie sevis nodomāja Andris un atplēsa vaļā pēdējo snikeru un, lai nomierinātos, vienu pēc otra stūķēja iekšā sintētiskās šokolādes kumosus.



# Lielie stiprinieki
*Difficulty: 0.0028*


Vecos laikos kāds tēva dēls bijistik stiprs, ka cīkstoties nevarējis tai apgabalā neviena pretinieka dabūt. Viņš sataisījies iet citā apgabalā pretinieku meklēt. Gājis vienu dienu, gājis otru dienu — nekur tāda atrast. Beidzot stiprinieks iegriezies vienā mājā, kur veca māmiņa plāceņus siekiem mērījusi.
 «Kur, puisīt, ej?» māmiņa jautājusi.
 «Eimu meklēt pretinieku cīkstēties.»
 «Nu, kad pārnāks mani divi dēli, tad tu varētu gan pacīkstēties.»

 Māmiņa nu izcepusi vēl trešo sieku plāceņu un tad gaidījusi dēlus mājā. Pēc kāda laika abi pārnāk - katram briedis padusē un stirna uz mazā pirkstiņa. Māmiņa noliek katram sieku plāceņu priekšā un aicina ciemiņu pie trešā sieka. Šie noēd savu sieku gardu muti un izdzer pusmucu alus.


 Ciemiņš turpretim nevar siekam kaudzītes noēst, kur nu vēl pusmucu pievārēt. To redzot, stipriniekam jau paliek pliekana dūša: viņš būšot labāk no rīta cīkstēties.


 Vakarā māmiņa uztaisa vienam dēlam guļu pie vienām durvīm, otram dēlam - pie otrām durvīm un ciemiņam - plāna vidū. Nakti viens dēls ieklepojas. Bet klepum tāds spēks, ka aizsviež ciemiņu no plāna vidus līdz otrajām durvīm - taisni otram dēlam virsū.


 Tūlīt otrs dēls arī ieklepojas un aizsviež šo kā tauriņu atpakaļ pie pirmā klepotāja. Un tā nu stiprinieku sasvaida cauru nakti, ka čubmaišeli drīz uz vienu galu, drīz uz otru. No rīta šis ne uz to pusi vairs cīkstēties, viņš laiž ļekas vaļām, bet abi dēli lobj pakaļ. Par laimi, bēdzējs satiek vīru ar resnu baļķi uz kamieša. Viņš lūdz, lai jel paglābjot no tiem, kas viņam tur pakaļ dzenoties. Vīrs nosviež baļķi, noķer abus brāļus, iebāž to vienu vienā bikšu kabatā, to otru otrā bikšu kabatā un tad saka: «Steidzies tik nu projām, kamēr viņi kabatās. Kad būsi aizgājis tik tālu, ka nevarēšu saredzēt, tad laidīšu abus ārā!»
 Mājā tēva dēls stāsta, brīnīdamies: «Vai akls! esmu gan stiprs, bet tur uzgāju tādus, kam neesmu mazā pirkstiņa vērts. Tie divi bija stipri, kur nu vēl tas trešais!»

# Labi meli
*Difficulty: 0.0028*


Vienam tēvam trīs dēli: divi gudri, trešais muļķis. Reiz visi trīs brāļi aiziet pasaulē un ceļā maizei paņem līdz arī kumosu zaļas gaļas. Vakarā gudrie brāļi saka: «Vajadzētu zaļo gaļu uzcept, bet kur te mežā uguni dabūsi?»


 «Dabūsim gan!» muļķītis ieteicas. «Es uzlīdīšu egles galotnē un skatīšos meža kokiem pāri, vai tad itin nesaredzēšu kaut kur tālumā uguni.» Labi, uzlīdis galotnē, vērojis, vērojis — jā, tur un tur spīdot gan uguns, lai vecākais brālis aizejot pakaļ! Vecākais brālis aizgājis un atradis vecīti pie uguns.


 «Labvakar, veco tēv! Aizdod mums uguni zaļu gaļu pa cepties.»


 «Labprāt, dēls! Bet man ļoti tiktos tavu apķērienu dzirdēt - vai vari man labus melus pastāstīt? Ja to iespēji, uguni dabūsi, ja ne - mārciņa gaļas no ciskas ārā.»


 Vecākais brālis gudrojis, gudrojis melus - nekas neiznācis. Vecītis izgriezis mārciņu gaļas no ciskas un palaidis bez uguns.


 Nu taisās vidējais brālis uguni dabūt.


 Aiziet, vecītis saka: «Labprāt, dēls! Bet man ļoti tiktos tavu apķērienu dzirdēt - vai vari labus melus izdomāt? Ja spēsi, uguni dabūsi, ja ne - divas mārciņas gaļas no ciskas ārā.»


 Vidējais brālis gudrojis, gudrojis melus - nekas gudrs ne iznācis. Vecītis izgriezis divas mārciņas gaļas no ciskas un palaidis bez uguns.


 Beidzot aizgājis muļķītis.


 «Labvakar, veco tēv! Vadzi, iedosi drusku uguns, mums tur cepeši cepami.»


 «Tev laba mute, dēls! Vai tu varbūt varēsi labus melus sadomāt? Ja vari, uguni dabūsi, ja ne - trīs mārciņas gaļas no ciskas ārā.»


 «Veco tēv! Kas nu melus nesagudrot? Re, labu patiesību - tas jau grūtāki. Bet to gan saku: ja melus neizgudroju, tad nedosi man uguni un izgriezīsi trīs mārciņas gaļas, ja turpretim izgudroju, tad paņemšu uguni un izgriezīšu tev trīs mārciņas gaļas.»


 «Jā, jā - to tu vari darīt, bet nu sāc!»


 «Sākšu gan, atļauj tikai siekalas norīt. Redzi, veco tēv, reiz staigāju pa mežu un biju tā izsalcis, tā izsalcis, ka vēlējos mēli norīt. Te paceļu acis, ieraugu dobumā trīs izceptus balo dīšus, tik mīkstus kā pūpēžus. Nu raušu balodīšus ārā - kas ir? Nevaru roku iedabūt dobumā. Pag! - domāju, līdīšu pats pakaļ! Ielienu, noēdu balodīšus - nevaru vairs izlīst: ače, no ēdies tik resns - tai platumā, skaties! - kur, jāsaka, izlīdīsi? Nu gudroju, gudroju, beidzot man iešaujas itin gudrs padoms galvā - aizteku mājā pēc cirvja, izrobu dobumu lielāku un nu izlienu ērti jo ērti.»


 «Tas viss var būt, dēls!»


 «Pagaidi! Vēl nesaki - tas var būt! Paklausies tālāk! Un tā nu eimu no meža ārā, uz reizi dzirdu briesmīgu troksni. Domāju, ja pasaule negāžas, tad tur cits kas drīzi kritīs. Apskatos - kur nu no nieka pasaules tas troksnis, bet, ače, pavisam cita nelaime: septiņas bites kaujas ar astoņiem vilkiem. Gribu iet šķirt - domāju: kad no trokšņa neaizkrīt ausis, tuvāk pieie dams. Beidzot notālumā uzsaucu labi pikti: «Ko kaujaties, pa gāni?» Bites atbild: «Ko tad darīt! Vilki, varmākas, grib no mums, no katras bites, astoņi mucas medus izspiest.» Es pār domāju - tā ir gan varmācība! Tūliņ izrauju zobinu, nokauju vilkus, novelku ādas, izžāvēju, uzsienu ādu saini mugurā un nu iešu uz labu laimi pārdot.»


 «Tas viss var būt, dēls!»


 «Pagaidi! Nejaucies starpā! - Eimu, eimu, te padzirdu - de besīs esot tirgus. Kāpju kalnā un tikai eimu uz augšu. Līdzko esmu kalna galā, te gadās caurums, un, kā krītu caurumā, iekrītu pašā tirgū. Pārdodu ādas un nu apskatīšos, ko nomirušie dara. Kas ir - ieraugu tavu tēvu un manu tēvu, bet manam tēvam klājās labāki: viņš kāpa tavam tēvam mugurā un jādelēja, lai put.» «Tas nav tiesa! Kā vari tā teikt?» vecītis iesaucies. «Nu, zināms, ka tas nav tiesa, bet es jau tikai gribēju uguni dabūt un no tavas ciskas tik daudz gaļas, cik maniem brāļiem izņēmi.»


 Neko darīt vairs. Vecītim bija jādod uguns un jāļauj no ciskas trīs mārciņas gaļas izgriezt.



# Ķīseli ēdu
*Difficulty: 0.0028*


Kādai mātei bija dēls. Kad vien tas no kurienes pārnāca, tā māte tūdaļ vaicāja:
 - Ko tev, dēliņ, deva ēst?
 Dēls allaž pastāstīja, kāds cienasts bijis. Reiz ciemā viņu pamieloja ar ķīseli. Dēls nekad vēl nebija tāda ēdiena ēdis un tāda vārda dzirdējis. Uz māju ejot, viņš visu laiku daudzināja, lai nepiemirstos:
 - Ķīseli ēdu! Ķīseli ēdu!
 Ceļā pagadījās grāvis. Kā lēca dēls pār grāvi, tā uzreiz aizmirsa daudzināto vārdu. Skatās dēls grāvī — nekā neredz, ūdens vien. Sāka maisīt ar roku pa grāvja dibenu.
 Maisīja, maisīja lielu laiku. Te piebrauc kungs un jautā:
 - Ko tu te meklē?
 - Meklēju dārgas mantas, — dēls atbild. — Lēkdams pār grāvi, pazaudēju un nu nevaru atrast.
 Kungs domā: «Varbūt puika patiešām pazaudējis kādu dārgu mantu.» Viņš arī stājas pie meklēšanas. Maisa nu abi, ka dubļi vien šļakst, notriepušies taisni, ka negals. Te piejāj vagars.
 - Ko jūs te meklējat, lielskungs?
 - Stājies vien arī tu pie meklēšanas, te iekritušas dārgas mantas.
 Ņemas nu visi trīs, jāsaka, sviedriem vaigā. Te piebrauc mācītājs.
 - Ko jūs te meklējat, mani bērni?
 - Dārgas mantas, — kungs atbild. — Stājieties vienā rindā!
 Sāk arī mācītājs pa grāvi jaukties un sauc vēl savu kučieri talkā. Tas pienāk un paskatās grāvī — dūņas sasistas vai putās.
 - Tad nu gan sakūluši kā ķīseli, — kučieris nosaka.
 Dēls, izdzirdis šos vārdus, mudīgi no grāvja laukā un aizskrien, saukdams:
 - Ķīseli ēdu! Ķīseli ēdu!
 Šie visi paliek, rokas plātīdami.


# Vilks
*Difficulty: 0.0029*


Vilks izgāja pamedīt. Izlavījās cauru dienu: nekā. Te ierauga oša galā strazdam ligzdu. Vilks tūliņ liels: «Nosviedi man vienu bērnu; ja nē, nokrimtīšu osi un apēdīšu jūs visus!"


 Strazds, muļķis, izbailēs nosviež arī. Otrā rītā vilksi ieēdies, klāt atkal: vēl vienu bērnu! — Citādi krimtīšot koku!


 Te lapsa — kur gadījusies, kur ne? — piebiksta strazdam: «Muļķi, ko apskaudi bērnus? Atsaki vilkam: parādi ķirveli, ķekseli!»


 Strazds atmožās kā no miega un tūliņ osī augšā: «Parādi ķirveli, parādi ķekseli, ar ko krimtīsi?»


 Vilks nokaunas: «Lapsa, skauģis, tevi mācījūse!» un aiziet. Iet, iet, satiek lauka galā gaili. «Es tevi ēdīšu, gailīti!»


 «Neēdi, neēdi, vilciņ, vēl nenoskaitīju pātarus!» «Skaiti tad drīzi!» 


 Vilks, kamēr šis skaitīs, nosēžas grāvmalī pagaidīt; bet gailis tamēr no muguras puses pieliek knābli vilkam pie auss un dzied, cik jaudas: «Kikerikū!»


 Vilks apreibst un atkrīt kā peka augšpēdu. Bet gailis tamēr gabalā. Pa brītiņam atžirgst gan šis un nu ies tālāk. Satiek zostēviņu: «Es tevi ēdīšu, tēviņ!»


 «Vai, vilciņ, esmu taču radu radu rads — neēdi vis!» «Kas par radinieku man esi?»


 «Re, kā neatmini: tēva brālis, tēva brālis!» (rupji izrunāts, zoss kliedzienam līdzīgi).


 «Ko? Tēva brālis!» vilks nobrīnās un aiziet bešā mājā.


# Baltais sunītis
*Difficulty: 0.0029*


Kāda pamāte apietās ar savu pameitu dikti suniski. Pameita gan izdara visu uz matu, ko jau tik liek, bet tomēr nevar un nevar iztapt.


 Kādu dienu pameitai jāatnes ūdens tā no akas, ka spainis sauss. Nabadzīte raud gaužas asaras. Te, kur gadījies, kur ne, attek balts sunītis un saka: "Ja tu mani ņemsi par vīriņu, tad gādāšu, ka ūdeni aiznesīsi." Meitiņa apsolās. Sunītis tūlīt izdara, kā solījies, un tad pazūd.


 Pēc kāda laika pameitai gadās cits brūtgāns. Viņa negrib iet, bet pamāte uzstāj, ka jāiet. Nekā darīt. Pienāk kāzu vakars, brūtgāns atlaiž, visi tek pretim, baltais sunītis arī tai pulkā gadījies. Citi saiet iekšā, sunīti pamet laukā. Te uz reizi baltais sunītis laukā sāks tik dziedāt:


 "Meitiņ mīļā, laid man iekšā,


 Mani mazu vīrulīt’ -


 Vai atmini to dieniņu,


 Ko pie akas solījies?"


 Visi pasmējās par sunīša labo muti un, joku dēļ, ielaidīs arī. Sunītis ietiek istabā, ierauga brūtgānu brūtei blakus un tūlīt dzied atkal:


 "Meitiņ mīļā, ņem mani blakus,


 Mani mazu vīrulīt’ –


 Vai atmini to dieniņu,


 Ko pie akas solījies?"


 Brūtgāns domā: "Jocīgs šunelis! Jāļauj jau būs, lai nāk arī blakus, kad tik dikti lūdzās."
 Sunītis apgūlās brūtei pie kājām un vairs nesaka ne vārda. No rīta sākās derības;sunītis dzied atkal:


 "Meitiņ mīļā, ņemi mani derēt,


 Mani mazu vīrulīt' -


 Vai atmini to dieniņu,


 Ko pie akas solījies?"


 Brūtgāns jau atplēš muti, bet vēl neko. Pēc derībām jāēd brokasts;sunītis dzied atkal:

 "Meitiņ mīļā, ēd ar mani,


 Mani mazu vīrulīt' -


 Vai atmini to dieniņu,


 Ko pie akas solījies?"


 Brūte noliek savu tiesu sunītim: šis paliek klusu. Pēc brokasta visi sasēž ratos un brauks uz baznīcu pie laulībām, sunītis dzied atkal:


 "Meitiņ mīļā, ņem mani ratos,


 Mani mazu vīrulīt' –


 Vai atmini to dieniņu,


 Ko pie akas solījies?”


 Nobrauc baznīcā, mācītājs sāk laulāt. Te uz reizi sunītis itin dikti:

 "Meitiņ mīļā, ņem mani laulāt,


 Mani mazu vīrulīt' –


 Vai atmini to dieniņu,


 Ko pie akas solījies?"


 Mācītājs prasa: "Ko tad tu solījies? Izsaki visu, ātrāki nelaulāšu!"


 Meita nu izsaka galu no galu. Pamāte sper vai zemes gaisā, tomēr nekā darīt: ne mācītājs nu vairs laulā, ne arī pameitai acumirklī ko padarīt. Tik brūtgāns bij prāta vīrs, tas saka: "Kāpēc, meitiņ, tūlīt neizteici visu skaidri? Kā lai to zinu."


 "Būtu teikusi labprāt, bet baidījos no pamātes."
 Pamāte, to dzirdēdama, dusmās izskrien no baznīcas laukā;sunītis tai pakaļ. Pamāte grib sunīti rokā dabūt;bet tai pašā acumirklī atlaiž varena karīte, astoņiem zirgiem. Sulainis nolec no buka, atdara karīti un lūdz balto sunīti iekšā kāpt. Baltais sunītis iekāpj karītē un pārvēršas par staltu ķēniņa dēlu. Tagad pameitu laulāja ar ķēniņa dēlu un aizveda uz zelta pili. Bet pirmo brūtgānu, par viņa labsirdību, ka licis sunīti iekšā laist, ļāvis pie brūtes kājām apgulties, ieņēmis ratos, - ķēniņš to iecēla par savu pirmo padoma devēju.

# Lielie zvēri un lielās lietas
*Difficulty: 0.0029*


Reiz bijis bagāts vīrs, tam bijusi daiļa meita. Daudz gribējuši daiļo bagātnieka meitu precēt, bet tēvs katru reizi atteicis: "Savu meitu došu tikai tam, kas vismaz tikpat bagāts, kā es!"Nevienam nebija tik daudz mantas un tādēļ meitai nekad no precībām nekas neiznācis.


 Bet reiz gadījies manīgs tēva dēls. Tas iegādājies lepnu karīti, labus zirgus, atjautīgu kučieri un braucis pie bagātnieka meitas precībās. Uz ceļa tēva dēls prasījis savam kučierim: "Vai tu māki labi melot?"


 "Melot nu gan ne, bet to apstiprināt, ko tu sacīsi, to protu labi."


 "Labi, tad laid uz bagātnieka pili!"


 Drīzi bijuši bagātnieka pagalmā. Tēva dēls izkāpis no karītes, skatījies uz pili un brīnējies, brīnējies ilgu laiku: "Pie mums ir drusku citādākas ēkas. Man pašam ir tāda pils, ka var augšstāvā dzirdēt eņģeļus dziedam."


 Bagātnieks iznācis pretim un uzprasījis: "Ko, vai patiesi? Vai nenāksi iekšā? Uz kurieni brauc?"


 "Man vēl tāls ceļš priekšā, labāk nemaz neiešu iekšā, lai velti nenokavētos."


 "Ne, ne, tev jānāk iekšā. Mana meita šodien gardu azaidu izvārījusi. Tev jānāk paēst."


 Iegājis arī. Bet, kamēr tēva dēls ēdis, bagātnieks izlīdis pie kučiera taujādams:


 "Klausies, vai patiesi tavam kungam tāda pils, kā viņš tur pirmīt stāstīja? Augšstāvā varot dzirdēt eņģeļus dziedam."


 "To es nezinu par eņģeļiem, jo neesmu nekad bijis augšstāvā, bet tikdaudz esmu redzējis pats savām acīm: viņu dien vista bija uzkāpusi uz pils jumtu un lasīja zvaigznes."

 To dzirdēdams, bagātnieks sadedzis ieskrējis pie tēva dēla un nu visādi sācis klaušināt: kur braukšot, kādēļ braukšot?


 "Braukšu uz precībām!" tēva dēls atteicis.


 "Lai arī uz precībām," bagātnieks iesaucies, "šodien tik pat tevi projām nelaidīšu. Kur domā aizskriet, vakars tepat laukā."
 Tēva dēls ļāvies pierunāties.

 Pēc azaida bagātnieks vedis tēva dēlu dārzā un rādījis savus varenos kāpostus. Bet tēva dēls tik paraustījis plecus.


 "Pie mums tādi kāposti nekas. Man pašam tādas galviņas, apakš kurām cilvēku desmit, divpadsmit no stiprāka lietus izglābjas."


 To dzirdēdams, bagātnieks atkal aizvilcies pie kučiera apprasīties par kāpostiem. Kučieris atteicis: "Cik lieli tie šogad, to īsti nemāku teikt, jo šovasar neesmu bijis kunga dārzā, bet to gan zinu: pērn viesulis nocēla jumtu siena šķūnim, tūliņ nogriezām vienu kāpostu lapu un ar vienu pašu lapu uzlikām šķūnim jumtu."
 "Vai patiesi?"

 "Nu, kā tad, tas pie mums nekas jauns."

 Tagad bagātnieks vedis tēva dēlu siernīcā un rādījis savus lielos sierus, prasīdams: "Kā pie jums sierus taisa?"


 "Pie mums sierus min ar zirgiem."


 To dzirdēdams, bagātnieks atkal aizvilcies pie kučiera apprasīties par sieriem. Kučieris atteicis: "Kā viņi tur sierus taisa, to nezinu, jo pie tā darba nekad mani neliek, bet tik zinu: viņu nedēļu gājām uz mežu malku cirst un paņēmām vienu sieru līdz. Pienāca azaids, sākām sieru robīt ar cirvjiem un - ko domājies - izrobījām no siera vidus veselu kumeļu."


 Tagad bagātniekam pieticis, tūliņ vedis tēva dēlu iekšā un par precībām vien runājis, pie kam aplinkus nevarējis diezgan savu meitu cildināt. Tēva dēls to nomanījis un tādēļ tīši pusbalsī pie sevis nobubinājis: "Laba sieva liela lieta. Kaut man būtu lemts tādu dabūt. Bet viņa jau nenāks pie manis."


 Bet gan bagātnieks šos vārdus sadzirdējis, tas tūliņ: "Kas neies pie tevis, pie tāda varena?"
 "Tava meita!"

 "Viņa neies, nu to es redzēšu! Rītu lai sataisās, parīt darināsim kāzas, pēcparīt būs laulības un tad pavadīšu jūs uz māju."


 Tā palicis. No rīta tēva dēls pačukstējis savam kučierim:


 "Klausies, mums izdevās viss labi, bet, kamēr mēs te kāzojam, tev jāsteidzas uz māju un jāuzceļ no dēļiem augsts, augsts tornis, Tikdrīz es ar savu sievas tēvu braukšu mājā, tu aizdedzini augsto dēļu torni, lai kurās. Sievas tēvs tad prasīs, kas tur deg; es atteikšu: "Ak tu nelaime, kamēr kāzojām, mana augstā pils nodegusi, mani kāposti nosviluši, mani sieri sagruzdējuši."
 Viss izdevies, kā norunāts. Sievas tēvs ļoti gan žēlojies par nodegušo pili, bet beigās iesaucies: "Vai man naudas trūkst? Še, znotiņ, cik tev vajaga un taisi citu pili!"

# Ķēniņš prec pameitu
*Difficulty: 0.0029*


Vienam ķēniņa dēlam gribējies precēties, bet nevarējis sa gudrot, kuru lai prec. Gājis pie paregona. Paregons teicis: «Brauc pa visu valsti un lūko tādu atrast, kas tev kaunas acīs skatīties.»


 Labi. Otrā dienā braucis gar ciemu, kur īstā meita un pa meita linus plūkušas. Pašu laiku īstā meita bārenīti bārusi, bet, tiklīdz ieraudzījusi lepno ķēniņa dēlu, tūliņ smaidījusi kā saule un skatījusies, acis izspilgusi, kur šis brauc. Pameita tur pretim plūkusi savus linus un pazemībā nemaz acis nepacēlusi uz augšu. Nu ķēniņa dēls iegājis pie saimnieces, teikdams: «Pārsauc to meitu, kas, linus plūcot, apkārt neskatās! Es viņu precēšu.»


 Bet saimniece pasaukuši īsto meitu. Ķēniņa dēlam licies, ka saimniece viņu māna, tādēļ braucis atkal pie paregona pa domu prasīt. Paregons teicis: «Aizbrauc precībās un sūti abas meitas Daugavas malā, tur būs bērza celmā zelta cirvītis ie cirsts. Kas cirvīti pārnesīs, tā būs īstā.»


 Labi - sūtījis cirvītim pakaļ. Pa priekšu gājusi īstā meita, atradusi Daugavas malā bērza celmu un gribējusi cirvīti ņemt, bet cirvītis, cik kampusi, tik palēcies gaisā un nedevies rokā.


 Īstā meita izmocījusies ilgu laiku un tad sākusi cirvīti lādēt: «Neģēlis, kaut sapuvis! Šis man rokā nedosies!»
Bet lādot cirvītis vēl augstāk palēcis - īstā meita pārgājusi bešā.

 Nu gājusi pameita. Tai arī cirvītis lēcis gaisā, bet viņa lūgusies: «Cirvīti, cirvīti, ko lec, ko mani skumdini? Nelec, nelec, cirvīti labais!»
Un, re, - cirvītis ļāvies pielūgties, iecirties celmā un atdevies pameitai.

 Bet saimniece aiz vārtiem skatījusies nelabām acīm, kā ie nīstā pameita zelta cirvīti mājā nesusi. Skaudībā nelaidusi ne maz pameitu istabā, tūliņ likusi dzirai ūdeni sanest. Pameita steigusi ūdeni nest, bet smeļot zelta cirvītis iešļucis akā.


 Nu saimniece zaimodama sūdzējusi ķēniņa dēlam, kāda nesapratne pameita esot: tīši mētājot zelta dārgumus pa aku. Ķēniņa dēls atteicis: «Lai nu tas! Tagad ieģidos meitas uz jūrmalu sūtīt. Tur būs zelta ozols dimanta zīlēm - kas zīles pārnesis, to precēšu.» Ī stā meita pirmā aizskrējusi zīles raut. Bet, cik šī pasnaikā jusies, tik ozols palidinājies gaisā. Sākusi lādēt: «Neģēlis! Kaut sapuvis! Šis man rokā nedosies!»


 Bet lādot zelta ozols vēl augstāk palidinājies - īstā meita pārnākusi bez dimanta zīlēm.


 Nu gājusi pameita. Tai arī zelta ozols lidinājies gaisā, bet viņa mācējusi lūgties: «Ozolīti, ozolīti, ko lidinies gaisā, ko skumdini mani? Atdod, atdod dimanta zīlītes!»
Un, re, - ozols bijis pielūdzams, atdevis dimanta zīlītes pilnu klēpi. Pameita nākusi mājā, bet dimanti laistījušies, un ķēniņa dēls jau notālēm ieraudzījis šo nākam. Tūliņ iztecējis pats aiz vārtiem pretim, iecēlis dimantu nesēju ratos un pārvedis savā pilī.

# Ezīša kažociņš
*Difficulty: 0.0029*


Vienam tēvam un mātei nebija neviena bērna. Reiz tie abi, aiz galda sēdēdami, runāja: „Kaut jel Dievs mums, mazākais, tādu bērniņu kā ezīti dotu!”


 Tos vārdus izteicot, mazs ezītis izlien no aizkrāsns un saka: „Es esmu jūsu dēls!” Vecie pieņem ezīti un izaudzina.


 Kad ezītis bija pieaudzis, tas mātei saka tā: „Ja mans dēls būtu lielāks, tad paganītu cūkas, bet tik maziņu cūkas nomīs, ko tad?”


 „Ko bēdāties, gan jau izganīšu!”


 „Vai tad Tev nebūs bail, dēliņ?”


 „Man no cūkām bail? Tā tīrā kauna lieta! Dodiet tik šurp, gan jau izganīšu!”


 Labi. Ezītis aizdzen cūkas uz mežu un sagana trīs gadus, nemaz mājā nedzīdams. Cūku pulks pieaudzis par tiem gadiem tik liels, ka ne izskaitīt nevar, tomēr ezītis tev nogana uz matu.


 Bet nu gadījās, ka tās zemes valdnieks bija izgājis tai mežā un apmaldījies. Viņš maldoties ierauga ezīša cūku pulku, bet pašu ganiņu neredz, jo ezītis ielīdis vāverīšu cērpā.


 „Vai te kāds gans arī pie tām cūkām?” valdnieks skaļi sauc.


 „Āče! Te jau esmu!” ezītis cērpā atbild.


 „Kur Tu esi?”


 „Vāverīšu cērpā esmu.”


 „Nāc šurpu pie manis, izrunāsimies!”


 „Kālab ne?” ezītis atbild un izlien laukā.


 „Kā Tu tik mazs vari cūkas noganīt?”







 „Kā Tu tik liels vari apmaldīties?”


 „Izved mani ārā no meža!”


 „Kālab ne? Dod man savu jaunāko meitu par sievu, tad tūlīt!”


 „To nu gan ne! Es tev, tādam mazam krupim, meitu došu!”


 „Kad ne, ne — meklē pats ceļu!”


 Valdnieks aizjāj. Bet, visu dienu izmaldījies, vakarā klāt atkal.


 „Kur Tu esi? Vadzi, mazo ganiņ, nevaru vis ceļa atrast, nāc izved mani ārā!”


 „Kālab ne? Dod tik man savu jaunāko meitu — tūlīt!”


 „Ej, ko tu muldi? To jau nevaru!”


 „Kad ne, ne — meklē pats ceļu!”


 Maldīdamies apjāj, apjāj tādu riņķi, necik ilgi, klāt atkal.


 „Nu, kā ir? Izved mani laukā!”


 „Kālab ne? Dod tik man savu jaunāko meitu — tūlīt!”


 „Ko ar tevi iesākt? Ņem vesels!”


 „Tad tu apsoli man savu meitu?”


 „Apsolu!”


 „Labi! Tagad jāj man pa šo taku pakaļ, bet steidzies, kamēr man cūkas nedabū izklīst.”

 Ezītis parāda valdniekam ceļu, nosaka, kurā dienā būšot uz kāzām braukt, un tad steidzas, ko tik vien māk, pie cūkām atpakaļ. Trīs dienas priekš kāzām ezītis pārdzen cūku pulku tēva sētā. Tēvs saņem rokas: visas kūtenes, visi aizgaldi, visi pasekšņi, visas malu maliņas pilnas, griezies, kur gribi, — visur rukst.


 Trešajā dienā agri, agri ezītis uzvelk goda drēbes, pārvelk eža kažociņu tām pāri, aizjūdz divus melnus gaiļus tāšu karietei priekšā un tad laiž, ko māk, uz pili pie savas līgavas.


 Valdnieks nesagaida vis šo plikām rokām, tas pavēl karavīriem ar akmeņiem mest, lai tāšu kariete sašķīstu un gaiļus nosistu. Bet, kurš akmens nāk, tā gaiļi ķir! ķir! Palec uz augšu un akmens pa apakšu cauri. Un nu tā vien, kamēr kariete apstājas pie pils durvīm un gaiļi abi nodzied: „Kikerikū! Mūsu valdnieka znots atbraucis!”


 Līgava iznāk pretī, ieceļ ezīti zīda priekšautā un ienes pilī. Abas vecākās māsas smejas, zobojas, bet jaunākā tik atbild: „Lai, lai, kāds jau nu man novēlēts, ar tādu pietikšu!”


 No rīta līgava atkal ieceļ ezīti savā priekšautā un aiznes uz baznīcu laulāties. Laulības gredzenu ezītim uzbāž uz ķepiņas, un pēc laulībām sieviņa ieņem savu vīriņu priekšautā, lai pārnestu atpakaļ uz pili. Citi gan smejas par jocīgo pāri.


 Bet jaunā sieva tik atbild: „Lai, lai, kāds jau man novēlēts, ar tādu pietikšu!”


 Vakarā, gulēt iedams, ezītis novilcis savu eža kažociņu un nolicis kājgalī. Sieva, to redzēdama, domā: „Kam nu tādu ērkšķainu kažociņu glabāt. Pag, pag, lai tik vīriņš piemieg — kažociņu vajag sadedzināt!”


 Kā domājusi, tā padara. Bet kas nu notika? Līdzko kažociņš sadedzis — vīriņš uz nāvi slims. Šī nu raud un aizbildinās. Ezītis turpretim, par sāpēm nebēdādams, vēl sievu mierina, sacīdams: „Sieviņ mīļā, zinu jau, zinu, ka ļaunā nodomā to nedarīji, bet tev vajadzēja ar vīriņu aprunāties, iekams pie kāda darba ķeries. Redzi, nebūtu tu tagad kažociņu sadedzinājusi, tad pēc divām nedēļām būtu tā kā tā no viņa vaļā ticis, bez kaut kādām sāpēm, tomēr, ja izcietīšu, tad tik tu redzēsi brīnumus: asaru vietā tu līksmosies.”


 Grūti ezītim gāja — tomēr cieta un izcieta. It īpaši beidzamo dienu slimība nejauki vārdzināja. Bet, līdzko saulīte norietēja, tā ezītis no gultas ārā, nošņauc trīsreiz deguntiņu un acumirklī paliek par staltu ķēniņa dēlu. Sievas tēvs no priekiem atdod valdību savam znotam. Jaunais valdnieks ataicina savus vecākus pie sevis un tad dzīvo ar savu jauno sieviņu laimīgi.


# Gudrais puisis
*Difficulty: 0.0029*


Reiz dzīvoja saimnieks, un šim saimniekam bija kalps. Saimnieks visādi gudroja, kā jo vairāk kalpu nodarbināt un kā to jo sliktāk ēdināt. Viņš strādāja pats līdzi un sauca kalpu ēst tikai tad, kad pašam pārāk gribējās. Ēst saimnieks ēda maizes mīkstumu vien, bet kalpam deva tikai garozas. Tomēr kalps arī nebija muļķis vīrs, viņš izgudroja, kas darāms, lai saimnieku pārmācītu.


 Reiz, labi nostrādājies, saimnieks sacīja kalpam:


 - Man gribas ēst!
 Bet kalps atteica:


 - Brīnums, man vēl nemaz negribas.


 - Kā tad tas nākas? — vaicā saimnieks.


 - Es, — atbild kalps, — saēdos brangas garozas: kamēr garozas vēderā neizmirkst, tikmēr ēst negribas.


 «Labi, ka to zinu,» domā saimnieks, «ēdīšu nu brangās garozas pats, lai labi ilgi var iztikt, negausīgo mīkstumu lai ēd šis kalps.»


 No tās pašas reizes saimnieks ēdināja kalpu tikai ar mīkstumu, bet pats garozas vien ēda. Pagāja atkal kāds laiks. Te reiz saimnieks atkal, labi nostrādājies, saka kalpam:
 - Man gribas ēst!

 Bet kalps atsaka: - Brīnums, man vēl nemaz negribas.


 - Kā tad tas nākas? — vaicā saimnieks.


 - Es, — atbild kalps, — saēdos brango mīkstumu: maizes mīkstums salīp vēderā kā māli, kamēr tas neizkūst, tikmēr cilvēks brangi paēdis.


 «Nu, tagad es saprotu,» domā saimnieks. «Jāēd viss kopā — mīkstums un garoza, tad būs vislabāk.»
 No tās reizes saimnieks vairs nepūlējās atdalīt kalpam sliktāko maizes daļu.

# Gudrība maksā naudu
*Difficulty: 0.0029*


Kāds vīrs uztaisījis pārdotavu. Lai gan no redzamām lietām tam tur nebijis nekā ko pārdot, tad tomēr tas katru dienu stāvējis durvīs un gaidījis pircējus. Citi par to smējušies, bet viens nesmējies, tas iegājis apskatīties.


 "Nu, kas tev īsteni ir pārdodams?"tas prasījis.


 "Man gudrības pārdodamas."


 "Cik tad maksā vienu gudrība?"


 "Simts rubļu."


 "Nu, tad dodi man kādu."


 "Vienu pašu?"


 "Šoreiz pietiks ar vienu."


 "Kādu gudrību tev lai dodu? Došu tādu: Brauci arvienu pa taisnu ceļu, sāņus arī tad negriezies, ja kādreiz izliktos pat, ka pa sāņu ceļu vieglāki ceļa gals sasniedzams!"

 Labi - pircējs aizmaksā un aiziet. Pēc kāda laika gudrības pircējam iegadās ar citiem kopā braukt. Ceļš iet caur mežu. Meža vidū gadās ciets, sauss sāņu celiņš. To redzēdams, viens iesaucās: "Lielais ceļš iet ar līkumu, sāņu celiņš ved taisni, brauksim pa sāņu celiņu."


 "Ne,"gudrības pircējs atbild, "es esmu naudu maksājis, par ko lai braucu."


 "Par ko tad tu naudu maksāji?"citi jautā.


 "Par ko maksāju - maksāju par tādu gudrību, proti: brauci arvienu par taisnu ceļu, sāņus arī tad negrozies, ja kādureiz pat izliktos, ka pa sāņu ceļu vieglāki ceļa gals sasniedzams."

 "Tie nieki!"citi iesaucās un nogriež pa sāņu celiņu, gudrības pircējs turpretim brauc pa lielo ceļu.


 Kas nu notika? Gudrības pircējs pārbrauc mājā, nojūdz zirgu, paēd, atpūšas, izsēžas, izskatās, šie kā nerādās, tā nerādās. Beidzot ies raudzīt. Aiziet - visi iestiguši purvā. Sāņu celiņš bijis tik iesākumā ciets, sauss, vēlāk tas nobeidzies purvā.



# Kumeļa perēšana
*Difficulty: 0.0029*


Bija reiz kungs, kas nekā cita šai pasaulē nemīlēja kā tikai zirgus. Viņš to vien tīkoja, lai tam būtu tādi zirgi kā nevienam. Kur vien dzirdēja par tirgu, tur laidās projām, kaut vai sieva gulētu uz nāves gultas.


 Reiz lielais zirdzinieks atkal jāja uz tirgu un satika zemnieku, kas veda gurķus vezumā. Kungs vaicāja:


 Ko tu ved?


 Vedu olas, no kurām var izperēt tādus kumeļus, kādu nevienam nav.


 Kungs lūdza, lai šim parādot olas. Zemnieks parādīja arī. Kungs, izmeklējies
 pašu labāko, jautā:


 Cik maksā tāda ola?


 Trīssimt rubļu!


 Kungs izvelk maku un samaksā trīssimt rubļu. Projām braucot, zemnieks vēl pieteic:


 Ola jāieliek podā un pašam jāperē trīs nedēļas. Runāt nav brīv, ja kāds sāk kaut ko jautāt, tad jāatbild tikai «tprū!».


 Tā nu abi devās katrs uz savu pusi. Kungs, mājās pārjājis, tūdaļ uzsēdās uz poda perēt. Sieva gan apvaicājās, ko šis tur darot, bet kungs tikai noburkšķēja: "Tprū!». Šī savu vīru pazīdama, nemaz nebrīnījās par tādu ērmīgu atbildi, pavēlēja viņam pienest ēdienu un dzērienu un nerunāja vairs ne vārda.


 Kungs perēja, perēja kādas trīs četras nedēļas, tomēr nenieka neizperēja. Viņš pavisam panīka, un beidzot tam apnika perēt. Paķēra podu, aizskrēja uz mežu un svieda dusmās ar visu gurķi žagaru kaudzē iekšā. Te zaķis — kur cēlies, kur ne — žagaru kaudzei pa otru pusi laukā un mežā iekšā. Kungs gan kliedza:


 Cigiņ, cigiņ, es tava māte! — Bet zaķis, troksni padzirdējis, skrēja vēl jo žiglāk, kamēr pazuda mežā.


 Nu kungs devās noskumis uz mājām. Ceļā viņš satika to pašu zemnieku, no kura bija gurķi pircis. Kungs nu sāka sūdzēties, ka gandrīz jau izperējis kumeļu, kāda nevienam nav, bet pats aizlaidis to mežā.


 Tā jau muļķiem iet — ne kumeļa nemāk izperēt!



# Vilks medībās
*Difficulty: 0.0029*

Vilks izgājis pamedīt. Izlavījās cauru dienu: nekā. Te ierauga oša galā strazdam ligzdu. Vilks tūliņ liels:
 «Nosviedi man vienu bērnu, ja nē, nokrimtīšu osi un apēdīšu jūs visus!»
 Strazds, muļķis, izbailēs nosviež arī. Otrā rītā vilks, ieēdies, klāt atkal: vēl vienu bērnu, citādi krimtīšot koku!
 Te lapsa - kur gadījusies, kur ne? - piebiksta strazdam:
 «Muļķi, ko apskaudi bērnus? Atsaki vilkam: parādi ķirveli, ķekseli!»
 Strazds atmožas kā no miega un tūliņ osī augšā:
 «Parādi ķirveli, parādi ķekseli, ar ko krimtīsi?»
 Vilks nokaunas:
 «Lapsa, skauģis, tevi mācījusi!» - un aiziet.
 Iet, iet, satiek lauka galā gaili.
 «Es tevi ēdīšu, gailīti!»
 «Neēdi, neēdi, vilciņ, vēl nenoskaitīju pātarus!»
 «Skaiti tad drīzi!»
 Vilks, kamēr šis skaitīs, nosēžas grāvmalī pagaidīt, bet gailis tamēr no muguras puses pieliek knābli vilkam pie auss un dzied, cik jaudas:
 «Ķikerikū!»
 Vilks apreibis un atkritis kā peka augšpēdu, bet gailis tamēr gabalā. Pa brītiņam atžirgst gan šis un nu ies tālāk. Satiek zostēviņu:
 «Es tevi ēdīšu, tēviņ!»
 «Vai, vilciņ, esmu taču radu rads - neēdi vis!»
 «Kas par radinieku man esi?»
 «Re, kā neatmini: tēvabrālis, tēvabrālis!» (Rupji izrunāts, zoss kliedzienam līdzīgi.)
 «Ko? Tēvabrālis!» vilks nobrīnās un aiziet bešā mājā.

# Zoslenīca
*Difficulty: 0.0029*


Saimnieks ved zosis pārdot. Ceļā izskrien kungs, saimnieku mēdīdams:
 «Vai dzirdi, Zoslenīca, - cik maksā tavs vezums?»

 «Tik, cik tu pats!» saimnieks atbild. Kungs par to rupjo vārdu pasauc vagāru palīgā un iecērt pliķi.


 Paldies! Tas viens pliķis atnesīs tev trīs pliķus - piemini! Tagad, zināms, man nav vaļas.»


 Pēc laba laika dzird: tam pašam kungam vajagot namdari - jaunas kūtis celt. Saimnieks - pārģērbies - aiziet par namdari piedāvāties. Labi. Vēl tai pašā dienā kungs ar namdari aiziet mežā kokus zīmēt. Namdaris saka:
 «Tas koks tik un tik resns!»
 Kungs tiepjas:
 «Nē, viņš tik un tik resns!»

 «Vai atkal Zoslenīcu apmuļķināsi? Še mācība! - tas pirmais pliķis.»


 Kungs pārskrien mājā - vaigs itin sarkans. Lai braucot ārstam pakaļ! Bet tamēr saimnieks nodzinis bārdu un pārģērbies, ienāk muižā par gudrāko ārstu šinī gabalā.


 Jā, jā, tas esot labi - kungs priecājas. Lai paskatoties, kas tam vaigam par nelaimi.


 «Kas nu par nelaimi? Jāiekurina pirts, būs labi,» ārsts mierina.


 Pirtī ārsts liek slimajam lāvā kāpt sutināties, bet šis tiepjas: kas ar tādu vaigu varot karstumu panest?


 «Tad tu gribēsi gudrāks būt! Ače, otrs pliķis no Zoslenīcas.»
 Ak tu žēlīgais! Šis tīri traks izskrien no pirts:
 «Simt rubļu nieka nauda tam, kas Zoslenīcu noķers!»

 Nu jūdz zirgus, nu skrien pakaļ, arī kungs pats sēžas ratos un liek kučierim braukt. Bet Zoslenīca, turpat krūmos paslēpies, gaida smaidīdams. Līdzko kunga zirgi tuvumā, šis krūmos pilnā kaklā:
 «Āre, Zoslenīca pa viņu pusi grib izlobt.»

 Kučieris no buka zemē un prom uz to pusi, jo domā: kāds ķērājs krūmos iesaucies. Bet Zoslenīca tamēr kungam klāt:
 «Ače, trešais pliķis! Ko es teicu: trīs reizes būs.»

# Kuilītis
*Difficulty: 0.0029*


Kuilītis bij nodomājis mājas celt. Viņš lūdza vērsi, tekuli, lāci, zostēviņu un gaili talkā. Bet visi atteicās un aizbildinājās ar šādiem tādiem steidzamiem vasaras darbiem: vērsim jābeidzot pļava pļaut, tekulim jāmācot jēriņi lēkāt, badīties, lācim jāpārlūkojot dravas, zostēviņam jāsargājot zoslēni un gailim ikrītiņus jāmodinot puiši, meitas. Kuilis nu raka viens pats pamatu mājiņai, un līdz rudenim bij ziemas miteklis gatavs. 
 
 Drīz arī uzkrita pirmais sniegs, bet kuilītis par to tik pasmējās. Te kādu dienu kuilīša mājiņās ienāk vērsis, tekulis, lācis, zostēviņš, gailis un lūdzās sasildīties. Bet kuilītis atbild: «Priekš vērša mana mājiņa par mazu, priekš tekuļa trūkst aizgaldas, priekš lāča par siltu, priekš zostēviņa nav ūdens peļķes un priekš gaiļa trūkst laktas.» 
 
 
 Nu ņēmās vecie draugi kuilīti lūgties, kamēr beidzot taču pielūdzās. 
 Bet otrā rītā, vēl visiem guļot, kāds atkal bungoja pie durvīm.
 
 «Kas tur?» kuilītis jautāja. 
 
 
 «Tavs radinieks vilks! Palaid iekšā, esmu nejauki nosalis.» 
 «Manā mājiņā vairāk nav rūmes,» kuilītis atbildēja. Bet vilks — bezkauņa, kad tā ne, ielecis pa lodziņu. Tomēr tāda pārdrošība rada gabalam dārgi maksāja. Visi acumirklī saklupa tam virsū un kūla tik ilgi, kamēr atkal izlēca pa lodziņu ārā. 
 
 
 Lapsa, to redzēdama, izlikās ļoti nožēlojam vilku. Tā grib vilku piejokot un tādēļ saka: «Krusttēv, tāda netaisnība nudien vēl nav redzēta. Bet, krusttēv, kas mums ar šiem pintiķiem, kāp man mugurā, es aiznesīšu tevi, sasisto, uz kādu vietu, kur guļa tik silta kā pirtī.» 
 
 Vilks paklausījis. Bet, tikko vilks kūmiņam mugurā, te kūmiņš bļauj pilnā kaklā: «Nākat, nākat skatīties, kā nekultais izkulto nes!» 
 Vilks no kauna aizbēdzis.

# Ezis un zaķis
*Difficulty: 0.0030*


Ezis sarunājas ar savu brāli, otru ezi, zaķi piejokot.


 Mežmalā bija dziļš grāvis, abi eži nostājās viens vienā grāvja galā, otrs— otrā, un tad tas ezis, kas šinī grāvja galā, teica uz zaķi: «Nu, klausies, zaķi! Tā tu izlielies: liels skrējējs, liels skrējējs, bet man gandrīz prāts tevi noskriet.»


 «Ei, ei, ei! Tad lai man ūsas norauj, to neticu.»


 «Ko tur ticēt, ko neticēt, derēsim: ja tu mani noskrietu, tad izrauji manam kažokam desmit dzeloņus. Ja es tevi noskrietu, tad izraušu no tavām ūsām desmit spalvas. Jā? Vai tā paliek?»


 «Zināms! Bet man tikai žēl tavu kažoku.»


 «Un man atkal tavas ūsas! Bet tad tu nu, zaķi, kā liekas, skriesi pa grāvja malu, es pa grāvja dibenu.»


 Labi. Zaķis aizskrēja kā viesulis un karstumā nemaz neapskatījās, vai ezis arī skrien vai ne. Aizskrēja otrā galā, ezis jau priekšā: «Vai dzirdi! Kur tu tik ilgi? Es gandrīz nosalu, tevi gaidīdams.»


 «Nē, nē, ezīti, man šoreiz kļūdījās, skriesim vēl atpakaļ.»


 «Labi, skriesim!»


 Un zaķis aizskrēja kā viesulis. Bet otrā galā atkal ezis jau priekšā: «Vai dzirdi! Ko tu te mani saldē, dodi tās ūsas!»


 «Nē, nē, nē, ezīti, skriesim vēl tikai šoreiz, kas tad būs, tas būs.»


 Zaķis aizskrēja kā viesulis. Bet otrā galā atkal ezis jau priekšā: «Vai dzirdi, dodi tās ūsas, vairāk ar tevi nespēkošos.»
 Neko darīt, bij jādod. Ezis izrāva zaķim desmit ūsu spalvas un iebakstīja piecas savam brālim pie lūpām, piecas sev pašam. No tā laika visiem ežiem tādas zaķa ūsiņas pie lūpām.

# Kā vilks kažoku gādājis
*Difficulty: 0.0030*


Vilks iet pa mežu, redz, ka dzenis kaļ koku, un saka: «Ak, tu dzeni, koku kal — medus nav.»


Dzenis saka: «Ak, tu vilks, sirmu bārdu, aunus un aitas nes, laba kažoka nav.»


 Vilks aiziet raudādams un satiek lapsu. Lapsa vaicā: «Ko tu, kūmiņ, raudi?»


 «Kā es neraudāšu. Dzenis sacīja — aunus un aitas nes, laba kažoka nav.»


 Lapsa saka: «Ekur tīrumā ir piesiets labs ērzelis. Izraun mietiņu, aptin virvi ap sevi un raun uz mežu.»


 Vilks dara, kā lapsa saka. Aiziet, izrauj mietiņu, aptin virvi ap sevi. Zirgs satrūcies skrien uz sētu pār grāvjiem, celmiem. Lapsa pakaļ un kliedz: «Vilciņ, kūmiņ, atspiedies kaut vārtu stuburī! Vilciņ, kūmiņ, atspiedies kaut vārtu stuburī!»


 Zirgs ieskrien saimnieka pagalmā, te saskrien sievas ar skručiem, pažagām, puiši ar cirvjiem. Saimniekam tika labs kažoks.


# Gudrais puika
*Difficulty: 0.0030*


Reiz kungs staigādams pieiet cūkganam klāt.


 — Puika, ko tavs tēvs dara?


 — Mans tēvs taisa divus ceļus par vienu!


 — Divus ceļus? Kā tas izdarāms?


 — Tad ta muļķa kungs! Nezina ne to, kā divus ceļus par vienu taisa: viņš taču ar!
 — Ā, ar! Bet ko tad tava māte dara?

 — Mana māte tagadiņ atdeva apēsto maizi!


 — Apēsto maizi? Kā tas var nolikt?


 — Tad ta muļķa kungs! Ne to nezina: ko vakar aizņēmās, to šodien atdeva.


 — Ā, atdeva! Bet ko tad tava precētā māsa dara?


 — Māsai pērn bija prieki, šogad bēdas!


 — Šogad bēdas? Kādēļ?


 — Tad ta muļķa kungs! Ne to nezina: nu, pērn viņai taču piedzima dvīņi, —
 vai tie nebija prieki? Un, re, šogad nav maizes, ko ēst, — vai tās nav bēdas?


 — Ā, tu esi gan mutīgs puika! Bet klausies, tādēļ, ka mani par muļķi lamāji, tev jānāk līdz muižā — dabūsi pērienu!


 Labi. Puika iet svilpodams. Aiziet muižā — kungs pavisam pārskaities: kā varot svilpot viņam pie deguna? Lai sulainis aizrīdot bezkauņu ar suņiem. Sulainis palaiž gan suņus, bet puika arvien nēsāja mazu zaķīti padusē īsa laika pēc, un, kā nu suņi saklups virsū, puika palaiž zaķīti. Ak tu žēlīgais tētiņ! Aiziet suņi zaķim kā traki pakaļ, bet puika nosvilpjas vien. Kungs vēl vairāk saskaišas. Lai iemetot bezkauņu pagrabā, kamēr labas rīkstes saraudzīšot. Sulainis iegrūž nabadziņu pagrabā un aizskrien birzē rīkstēm pakaļ. Bet puika tamēr svilpodams atrauj lielai vīna mucai tapu — vīns šļākdams iztek pa zemi. Pārskrien sulainis, ierauga nelaimi, tūliņ uzspiež pirkstu tapas vietai un sauc:
 — Padod tapu! Padod tapu!

 Bet puika tamēr uzmet gaļas plecu mugurā, pārsviež svārķeļus, ka nevar pazīt, un prom. Kungs, pa logu puikam tādu kupri redzēdams, nosmejas gardi:
 — E! Ka nu labu pērienu dabūji —visa mugura līka!

# Zelta spārni
*Difficulty: 0.0030*


Viens ķēniņš sūta ik dienas, ik naktis savu sulaini, lai noklausītos, ko ļaudis par viņu runā. Reiz šim sulainim izdodas divu zīlnieku sarunu noklausīties, tas viens saka:


 «Ja ķēniņš man dotu pieci simti asu malkas vējā sadedzināt, tad es izlietu tādu zivi kā tīrais sudrabs.»
 Tas otrs saka:

 «Ja ķēniņš man dotu tūkstoš asu malkas vējā sadedzināt, tad es izlietu viņam zelta spārnus.»


 Sulainim zelta spārni ietikās. Viņš aiziet pie spārnu lējēja un saka, lai nākot līdz. Aiziet pie ķēniņa - ķēniņš dod tūkstoš asu malkas. Nu kurina, nu dedzina, kamēr liela pelnu čupa. Uguns nodziest, pelni atdziest, sāk rušināt, jā - spārni, ka laistās vien.


 Reiz ķēniņš brauc izsērsties un vedina ir savu dēlu līdz, bet dēls nevar iztūļāties - paliek mājā. Nu, ko no gara laika darīs? Sāks ar zelta spārniem darboties - groza, skatās un skrūvē tikmēr, kamēr zelta spārni šim klāt. Bet, līdzko arī klāt, te ķēniņa dēls iet pa gaisu gaisiem. Tā tas salaižas trīs dienas, trīs naktis. Trešo dienu kāda savāda balss augstu, augstu gaisā sauc:
 «Griezies trīs reizes uz labo pusi, tad notiksi zemē!»

 Viņš tā dara, un, re, spārni to nones zemē pie sveša ķēniņa pils durvīm. Ieiet iekšā. Ko nu teikt? Beidzot tas apķeras un saka:
 «Nācu pie paša ķēniņa darbu meklēt.»
 «Tas labi, man vajaga avju gana.»

 Labi. Tomēr dienu no dienas avis ganīt, lietū mirkt, rasā brist tādam cilvēkam, kas to no mazotnes nav radis, arī tā ir, kā ir: garš laiks uzmācas. Viņš izrunājas gar vienu, gar otru, lai jau rauga viņam uz kādu brītiņu garo laiku pakavēt - neviens negrib.


 Te kādu dienu izlīdīs paša ķēniņa meita pie avju gana laiku pakavēt. Abi sāk tērzēt: šiem valodas šķiltin šķiļas, derēt sader. Bet nu atkal cita nelaime: ķēniņš apcēlis, ka šie uz vienu roku. Viņš bargumā pavēl avju ganam līķu drānās apģērbties un tad gaidīt, kas tālāk notiks. Bet avju gans tev ies par ļipiņu ķēmoties! Viņš piebiksta, pačukst ķēniņa meitai, lai tik iznākot aiz vārtiem un gaidot. Ķēniņa meita gaida, šis tik darbojas gar zelta spārniem. Nav ilgi - te spārni klāt, meita klēpī, un nu iet pa gaisu gaisiem uz mājām pie tēva. Trešā dienā tas atkal dzird to pašu balsi:
 «Griezies trīsreiz uz labo pusi, tad notiksi zemē!»

 Viņš tā dara, un, re, spārni tos nones zemē pie tēva pils durvīm. Ieiet iekšā, tēvs priecīgs bez sava gala. Un nu bija kāzas, kādas nekad vairs nebūs. Ķēniņš arī aicināja mani uz kāzām un dāvināja stikla kurpes, papīra svārkus, sviesta cepuri.


 Bet es gāju pa akmeņiem - kurpes saplīsa. Es gāju caur lietu - svārki izšķīda. Es gāju karstā saulē — cepure izkusa. Tā uz kāzām nenogāju - paliku turpat, kur vēl tagad esmu.


# Neuzminamā mīkla
*Difficulty: 0.0030*


 Vienam ķēniņam bija princese, kas varēja katru mīklu uzminēt. Tādēļ princese bija izdaudzināta pa pus pasauli - visi nāca gudro princesi apbrīnot, visi pēc viņas precēt. Beidzot ķēniņš saka: "Ilgāki to nevaru vairs izturēt - katru dienu mana pils ar preciniekiem kā piebāzta. Tagad izlaidīšu šādu ziņu - kas manai meitai tādu mīklu uzdos, ko viņa nevar uzminēt, tas lai tad viņai paliek par vīru, bet tos, kas manai meitai mīklas uzdos, kuras viņa var uzminēt, likšu pakārt." Tas līdzēja, jo no tās dienas lielo precinieku drūzmu ne redzēt neredzēja.


 Tā tas palika labu laiku.


 Te uz reizi trīs tēva dēli tikmēr lielās, kamēr salielās ar princesi spēkoties. Vecākais brālis iet ar savu gudrību pirmais uz pili. Viņa mīklas bija gan gudras, bet princeses atbildes vēl gudrākas, nekā darīt- jāiet pie kārtavām. Otram brālim neizgāja labāki. Nu taisās jaunākais brālis uz pili, bet tēvs, māte to vairs nelaiž - kas tad būšot pēc viņa nāves mājiņā palikt, kas abiem vecumā maizes dot? Jaunākais brālis tomēr neatlaižas, viņš krīt klāt lūgties, kamēr tēvs vēlē arī. Bet māte ne uz to pusi: divi dēli esot jau palikuši pie kārtavām, trešo ne par ko nelaidīšot.


 "Kad tu izčibētu, nu jārauga klusu aizkļūt!" nodomā pie sevis. Kādu dienu dēls saka mātei: "Klausies, māmuliņa - man jājāj uz mežu stirnas šaut, ieliec cibiņā pavalga tiesu un kuļķenītē maizes klinciņu."


 Bet māte tūlīt nomana, uz kurieni dēls nodomājis aizkļūt. Viņa sadusmojas un ieber klincītī nāves zāles, pie kam raudādama nočukst: "Tikpat, kamēr tu mirsti pie kārtavām, mirsti labāk uz ceļa, mazākais man nebūs tas kauns jānes, ka trīs dēli tādā negodā miruši!"




 Jaunākais dēls paņem savu šaujamo rīku un aizjāj. Bet uz ceļa zirgs nokūst. Dēls domā: "Pag, pag! iedošu maizes klincīti, gan tad tu atžirgsi!" Zirgs apēd klincīti un nosprāgst, divas vārnas pielaižās zirgam acis knābāt, tās arī nosprāgst. Dēls iebāž vārnas kulītē un aiziet. Ap vakaru tas ieiet kādā mājiņā, kur veca māte ar divpadsmit dēliem dzīvo. Dēli, visi divpadsmit, ir briesmīgi slepkavas, bet tai brīdī tik māte vien mājā.


 "Vai nav ko iekost?" jaunākais dēls vaicā.


 "Ir gan, bet ēd knaši, jo kad mani dēli pārnāks, tie tevi nomāks."


 "Cik dēlu tev ir?"


 "Man pavisam divpadsmit."


 "Skat nu, vecenīte, tad jau dikti labi! Še manā tarbiņā divi balodīši, izcep tiem vieniem sešiem vienu balodīti, tiem otriem sešiem to otru. Es paēdīšu un steigšos projām."


 Jaunākais dēls, labi paēdis, neaizgāja vis projām, bet klusu uzlīda uz istabas augšieni. Vecene, ar balodīšu cepšanu nodarbodamās, to nemaz neievēroja.


 Pusnaktī dēli pārnāk un tūlīt :prasa: "Kas te par svešu smaku?"


 "Kas nu par smaku? Dabūju divus balodīšus un izcepu vieniem sešiem vienu, otriem sešiem otru."


 Dēli nu paēd, bet tūlīt arī atstiepjas, vecene noskrubina kauliņus - ta arī gatava. No rīta jaunākais dēls iet tālāk. Iet, iet - cik ilgi neēdis iesi? - gribas ēst. Te, par laimi, tas izdzird, ka turpat blakus stirna brēc. Viņš pārliek savu šaujamo rīku pār plecu un saka tā: "Ja es redzēšu to stirnu nošautu, tad būšu ķēniņš, ja nenošaušu, tad man jāmirst tepat mežā neēdušam."

 Aizmuguris gan šāvis, tomēr nošāvis. Tagad, labi paēdis, atpūties, sukājis iet, kamēr nonācis pilī, kur tūlīt uzdevis princesei šādu mīklu: "Citreiz biju liels medinieks. Es nošāvu vienu, tas nošautais nošāva divi, tie divi nošāva papriekšu divpadsmit un beigās vēl vienu. Otrā dienā šāvu to, ko neredzēju un ēdu to, ko biju redzējis."


 Mīkla desmit dienu laikā jāuzmin, bet padoma prasīt princese nedrīkst nevienam pašam. Princese izminās, izminās - nevar uzminēt. Vakarā jaunākais dēls piedabū princeses durvju sargu uz savu pusi un saka tā: "Klausies, ja es tikšu par ķēniņu, tad iecelšu tevi par padoma devēju, bet tev jāizdara tas, ko lieku - noklausies tu man aiz durvim, ko princese labu runā."


 Durvju sargs tā izdara. Viņš pasaka jaunākajam dēlam, ka princese tādus vārdus mētājusi: "Ak tu nejēga, tavu grūtu mīklu! Bet, nekas! man desmit dienu laika. Es deviņas dienas sūtīšu savas kalpones, lai rauga no viņa mīklu izvilkt, ja tām neizdosies, tad desmitajā dienā iešu pati. Tik labi jāuzmanās, lai neviens nedabū zināt, ka esmu gājusi padoma prasīt!"


 "Labi, tu esi varens durvju sargs! Paņem savas šķiltavas un paslēpies manā istabā. Kad kalpones pie manis ienāks mīklu izvilināt, tad es šķaudīšu, bet tiklīdz ka iešķaudos, tad šķil, ko māki."


 Labi. Necik ilgi, te viena kalpone klāt. Bet tikdrīz, kā uzsāk valodas par mīklu, ta jaunākais dēls iešķaudās un durvju sargs šķiļ, ko māk. To dzirdēdama, kalpone aiziet klupdama krizdama un nemaz neatjēdzas, ka aizmirsusi savu lakatiņu paķert.


 Tām astoņām neizgaja labāki.

 Desmitajā dienā raudzīs pati princese uz savu laimi mīklu izkrāpt. Viņa atver durvis un bailīgi prasa: "Puisīt, vai esi viens pats te istabā?"


 "Kāpēc tā prasi?"


 "Jā, puisīt, man bail, ka kāds nenoklausās, ko tevim prasīšu."


 "Tad jau tu gribēsi laikam mīklu zināt?"


 "Nu, kā tad. Puisīt, mīļais, pateic man tik to pirmo vārdiņu, vairāk negribu."


 Tos vārdus izteicot, jaunākajam dēlam paliek tik mīksta sirds pret princesi, ka nevar atturēties, nepateicis mīklas pirmo vārdiņu, pat šķaudīt tas aizmirst. Un tas trakākais vēl tas - savā nejēdzībā tam izsprūk vēl mīklas otrs vārdiņš. Šis tūlīt gan apķer, ko padarījis, sāk tūlīt arī šķaudīt, šķiltavas arī nožvirgst, pat princeses lakatiņš paliek turpat, bet princese jau projām - tai divi mīklas vārdiņi pietiek.


 No rīta princese mīklu pateic, jaunākajam dēlam jāiet pie kārtavām. Bet iekams to kar, tas izlūdzas no ķēniņa vēl beidzamo reizi pie kārtavām vieglāko mīklu uz pasaules princesei uzdot. Kēniņš domā: "Nu kas par nelaimi, ja viņa tik grūtu uzminēja, tad jau vieglāko pasmiedamies uzminēs."


 Noiet pie kārtavām jaunākais dēls uzdod mīklu: "Redziet, citreiz biju liels medinieks. Desmit stirnas šāvu - tās gaļas man izmuka, tās ādas man vēl tagadin."


 Šo mīklu princese nebija gaidījusi. Mini, nu mini, ko pati ar savām kalponēm izdarījusi. Teiksi tēvam, ka mīklas pirmos vārdiņus izvīlusi, tas neiet. Minēsi šo mīklu, arī neiet, jo tad tēvs vēl labāk dabūs zināt, ko izdarījusi. Nebūtu tie lakatiņi tur palikuši, jeb nebūtu mīklu uzdodot noteikts, padoma prasīt nedrīkst nevienam pašam, tad jau vēl kaut kā izķeparātos, bet tagad cits nekas neatliek, kā jaunāko dēlu precēt. Un tā arī notika.

 Pēc kāzām jaunais ķēniņš paņem karaspēku un aiziet raudzīt, ko labu viņa vecais tēvs un māte dara. Uz ceļa tam iekrīt prātā, to slepkavu būdiņu nopostīt, kur abas vārnas par balodīšiem devis cept. Karavīri noplēš jumtu, uzplēš grīdu - aktu manu dieniņu: apakš grīdas liels pagrabs un pagraba dibinā viņa paša abi vecākie brāļi piesieti. Nabadziņi pie beigām novārguši, lai gan ēdiena tur papilnam, jo pagrabā slepkavas sanesuši milzīgu kāpu visādu ēdienu, dzērienu. Brālis, to redzēdams, tūlīt prasa: "Brāļi, mīļie, kā te ietikāt? Vai tad mīklas nedevāt minēt? Vai tad jūs nepakāra?"


 "Mēs jau līdz ķēniņa pilij nemaz netikām. Slepkavas mūs sagūstīja un tūlīt aizsūtīja viltus ziņu tēvam, ka esam pakārti, ka mīklas princese uzminējusi. To viņi darīja tādēļ, lai tēvs mūs nemeklētu un tā viņu mitekli neuzietu un neizpostītu."


 Kas nu varēja būt priecīgāks par veco tēvu un veco māmuliņu, kad jaunākais dēls, par ķēniņa znotu palicis, vēl pārved abus vecākos dēlus dzīvus. Viņi raudāja trīs dieniņas, trīs naksniņas prieka asaras un tad aizgāja savam jaunākajam dēlam līdz uz pili.





l.A. 851. A. Lerchis - Pušktitis Džūkstē - Pienavā. LP, II, 18, 11.


# Kungs dabū pērienu
*Difficulty: 0.0030*


Viens kungs bija dzirdējis, ka daudz kūlēju pa kuļamo laiku tik šurp un turp nolodājot un noguļot. Reiz viņš aizgāja pats uz riju noskatīties un ielīda nemanot palievenī salmos, kamēr strādnieki taisījās uz kulšanu. Viens strādnieks tomēr to redzēja un pateica rijniekam. Šim tūdaļ iekrita prātā bargo kungu brangi pārmācīt. Kādam kūlējam viņš paklusām ieteica, lai nolien kaut kur projām. Pa tam jau klājiens bija sataisīts.


 -Nu, ātri pie kulšanas! - rijnieks uzkliedza kūlējiem.


 -Bet vai visi arī ir, vai kāds netrūkst? Kā tad — viens trūkst! Nu, kur tas varētu būt ielīdis? Vai tikai, nelietis, nebūs kaut kur nolīdis un apgūlies! Ē, Kārli, iesim uzmeklēsim! Tas rakaris jau pie pirmā klājiena trūkst. Nu, pag, es viņam parādīšu!


 Gāja meklēt — vispirms, zināms, pa citām vietām un tad uz palieveni. Kārlis pirmais tumsā atdūrās uz kunga.
 -Lūk, še viņš guļ!


 Rijnieks tūliņ sāka apstrādāt kunga muguru.


 Ak tā, sliņķi, rakari! Tu man lodā pa palieveņiem, kad citi strādā nosvīduši!


 Pēdīgi kungs sāka brēkt, ka šis tas esot.


 Ai, cienījamais lielskungs! Kas to būtu domājis? — rijnieks, izsamisis izlikdamies, iesaucās.


 No tā laika kungs vairs negāja tumsā darbiniekus pārraudzīt.


# Desmit stirnas
*Difficulty: 0.0030*


Kādam ķēniņam bij princese, kas varēja katru mīklu uzminēt. Caur to princese bij izdaudzināta pa pus pasauli. Visi nāca gudro princesi apbrīnot, visi pēc viņas precēt. Beidzot ķēniņš saka: "Ilgāki to nevaru vairs izturēt: katru dienu mana pils no preciniekiem, kā piebāzta. Tagad izlaidīšu šādu ziņu - kas manai meitai tādu mīklu uzdos, ko viņa nevar uzminēt, tas lai tad viņai paliek par vīru, bet tos, kas manai meitai mīklas uzdos, kuras viņa var uzminēt - likšu pakārt."


 Tas līdzēja, jo no tās dienas lielo precinieku drūzmu ne redzēt neredzēja.


 Tā tas palika labu laiku.Te uz reizi trīs tēva dēli tikmēr lielās, kamēr salielās ar princesi spēkoties. Vecākais brālis iet ar savu gudrību pirmais uz pili. Viņa mīklas bij gudras, bet princeses atbildes vēl gudrākas. Nekā darīt - jāiet pie kārtavām. Otram brālim neizgāja labāki. Nu taisās jaunākais brālis uz pili, bet tēvs, māte vairs to nelaiž. Kas tad būšot pēc viņu nāves mājiņā palikt, kas abiem vecumā maizes dot. Jaunākais brālis tomēr neatlaižas, viņš krīt klāt lūgties, kamēr tēvs atvēlē arī. Bet māte ne uz to pusi, divi dēli esot jau palikuši pie kārtavām, - trešo ne par ko nelaidīšot.


 "Kad tu izčibētu - nu jārauga klusu aizkļūt!" tas nodomā pie sevis. Kādu dienu dēls saka mātei: "Klausies, māmuliņa, man jājāj uz mežu stirnas šaut, ielieci cibiņā pavalga tiesu un kulķenītē maizes klinciņu."


 Bet māte tūlīt nomana uz kurieni dēls nodomājis aizkļūt. Viņa sadusmojās un ieber klincītī nāves zāles, pie kam raudādama nočukst: "Tikpat, kamēr tu mirsti pie kārtavām, mirsti labāk uz ceļa, mazākais man nebūs tas kauns jānes, ka trīs dēli tādā negodā miruši!"


 Jaunākais dēls paņem savu šaujamo rīku un aizjāj. Bet uz ceļa zirgs nokāst. Dēls domā: "Pag, pag! iedošu maizes klincīti gan tad tu atžirgsi." Zirgs apēd klincīti un nosprāgst, divas vārnas pielaižas zirgam acis knābāt - tās arī nosprāgst. Dēls iebāž vārnas kulītē un aiziet. Ap vakaru tas ieiet kādā mājiņā, kur vecmāte ar divpadsmit dēliem dzīvo. Dēli, visi divpadsmit, briesmīgi slepkavas,bet tai brīdī tik māte vien mājā.


 "Vaj nav ko iekost?" jaunākais dēls vaicā.

 "Ir gan, bet ēdi knaši, jo kad mani dēli pārnāks, tie tevi nomāks."


 "Cik dēlu tev ir?"

 "Man pavisam divpadsmit."


 "Skat nu, vecenīte, tad jau dikti labi! Še manā tarbiņā divi balodīši, izcepi tiem vieniem sešiem to vienu balodīti, tiem otriem še to otru. Es paēdīšu un steigšos projām."
 Jaunākais dēls, labi paēdis neaizgāja vis projām, bet klusu uzlīda uz istabas augšieni. Vecene ar balodīšu cepšanu nodarbodamās to nemaz neievēroja.


 Pusnaktī dēli pārnāk un tūlīt prasa: "Kas te par svešu smaku? "Kas nu par smaku - dabūju divus balodīšus un izcepu vieniem sešiem to vienu, otriem sešiem to otru."
 Dēli nu paēd, bet tūlīt arī atstiepjas, vecene noskrubina kauliņus - tā arī gatava. No rīta jaunākais dēls iet tāļāk. Iet iet, cik ilgi neēdis iesi, gribās ēst. Te - par laimi - tas izdzird, ka turpat blakus stirna brēc. Viņš pārliek savu šaujamo rīku pār plecu un saka tā: ,,Ja es redzēšu to stirnu nošautu, tad būšu ķēniņš, ja nenošaušu, tad man jāmirst tepat mežā neēdušam."


 Aizmuguris gan šāvis, tomēr nošāvis. Tagad, labi paēdis, atpūties, sukājis iet, kamēr nonācis pilī, kur tūlīt uzdevis princesei šādu mīklu: "Citreiz biju liels medinieks. Es nošāvu, tas nošautais nošāva divi, tie divi nošāva pa priekšu divpadsmit un beigās vēl vienu. Otrā dienā šāvu to, ko neredzēju un ēdu to, ko biju redzējis."


 Mīkla desmit dienu laikā jāuzmin! Bet padoma prasīt princese nedrīkst nevienam pašam. Princese izminās, izminās - nevar uzminēt. Vakarā jaunākais dēls piedabū princeses durvju sargu uz savu pusi un saka tā: "Klausies, ja es tikšu par ķēniņu, tad iecelšu tevi par padoma devēju, bet tev jāizdara tas, ko lieku: noklausies tu man aiz durvīm, ko princese labu runā."

 Durvju sargs tā izdara. Viņš pasaka jaunākajam dēlam, ka princese tādus vārdus mētājuse: "Ak tu nejēga, tavu gŗūtu mīklu! Bet, nekas, man desmit dienu laika. Es deviņas dienas sūtīšu savas kalpones, lai rauga no viņa mīklu izvilkt, ja tām neizdosies, tad desmitajā dienā iešu pate! Tik labi jāuzmanās, lai neviens nedabūtu zināt, ka esmu gājusi padoma prasīt."


 "Labi, tu esi varens durvju sargs! Paņemi savas šķiltavas un paslēpies manā istabā. Kad kalpones pie manis ienāks mīklu izviļināt, tad es šķaudīšu, bet tiklīdz, kā iešķaudos, tad šķili, ko māki.


 "Labi. Necik ilgi, te viena kalpone klāt. Bet, tik drīz, ka uzsāk valodas par mīklu, tā jaunākais dēls iešķaudās un durvju sargs šķil, ko māk. To dzirdēdama, kalpone aiziet klupdama krizdama un nemaz neatjēdzas, ka aizmirsuse savu lakatiņu paķert.
 Tām astoņām neizgāja labāki.


 Desmitajā dienā raudzīs pate princese uz savu laimi mīklu izkrāpt. Viņa atver durvis un bailīgi prasa: "Puisīt, vaj esi viens pats te istabā?"


 "Kāpēc tā prasi?"


 "Jā, puisīt, man bail, ka kāds nenoklausās to, ko tevīm prasīšu."


 "Tad jau tu gribēsi laikam mīklu zināt?"


 "Nu, kā tad. Puisīt, mīļais, pateic man tik to pirmo vārdiņu, vairāk negribu." Tos vārdus izteicot, jaunākajam dēlam paliek tik mīksta sirds pret princesi, ka nevar atturēties nepateicis mīklas pirmo vārdiņu, pat šķaudīt tas aizmirst. Un tas trakākais vēl tas, savā nejēdzībā tam izsprūk vēl mīklas otrais vārdiņš. Šis tūlīt gan apķer, ko padarījis, sāk tūlīt arī šķaudīt, šķiltavas arī nožvirgst, pat princeses lakatiņš paliek turpat, bet princese jau projām, tai divi mīklas vārdiņi pietiek.

 No rīta princese mīklu pateic, jaunākajam dēlam jāiet pie kārtavām. Bet iekams to kar, tas izlūdzās no ķēniņa vēl beidzamo reizi pie kārtavām to vieglāko mīklu uz pasaules princesei uzdot. Ķēniņš domā: Nu, kas par nelaimi, ja viņa tik grūtu uzminēja, tad jau to vieglāku pasmiedamās uzminēs.


 Noiet pie kārtavām, jaunākais dēls uzdod mīklu: "Redziet, citreiz biju liels medinieks. Desmit stirnas šāvu: tās gaļas man izmuka, tās ādas man vēl tagadiņ." Šo mīklu princese nebij gaidījusi. Mini, nu mini, ko pati ar savam kalponēm izdarījuse. Teiksi tēvam, ka mīklas pirmos vārdiņus izvīlusi, tas neiet. Minēsi šo mīklu, arī neiet, jo tad tēvs vēl labāk dabūs zināt, ko izdarījuse. Nebūtu tie lakatiņi tur palikuši, jeb nebūtu pie mīklas uzdošanas noteikts. Padoma prasīt nedrīkst nevienam pašam, tad jau vēl kaut kā izķeparotos, bet tagad cits nekas neatliek, ka jaunāko dēlu precēt. Un tā arī notika.


 Pēc kāzām jaunais ķēniņš paņem karaspēku un aiziet raudzīt, ko labu viņa vecais tēvs un māte dara. Uz ceļa tam iekrīt prātā, to slepkavu būdiņu nopostīt, kur abas vārnas par balodīšiem devis cept. Kara vīri noplēš jumtu, uzplēš grīdu: ak tu manu dieniņ, apakš grīdas liels pagrabs un pagraba dibinā viņa paša, abi vecākie brāļi piesieti. Nabadziņi pie beigām novārguši, lai gan ēdiena tur papilnam, jo pagrabā slepkavas sanesuši milzīgu kāpu visādu ēdienu, dzērienu. Brālis, to redzēdams, tūlīt prasa: "Brāļi, mīļie, kā te ietikāt? Vaj tad mīklas nedevāt minēt? Vaj tad jūs nepakāra?"


 "Mēs jau līdz ķēniņa pilij nemaz netikām. Slepkavas mūs sagūstīja un tūlīt aizsūtīja viltus ziņu tēvam, ka esam pakārti, ka mīklas princese uzminējuse. To viņi darīja tamdēļ, lai tēvs mūs nemeklētu un caur to viņu mitekli neuzietu un neizpostītu."


 Kas nu varēja būt priecīgāks par veco tēvu un veco māmuliņu, kad jaunākais dēls par ķēniņa znotu palicis, vēl pārved abus vecākos dēlus dzīvus. Viņi raudāja trīs dieniņas, trīs naksniņas prieka asaras un tad aizgāja savam jaunākajam dēlam līdz uz pili.





# Vēzis, žurka un vabole
*Difficulty: 0.0030*


Kādam ķēniņam bijuse neiesmīdināma princese. Viņš izlaidis tādu ziņu: "Kas manu meitu iesmīdina, tas viņu dabu par sievu." šī ziņa bij dažam labam pa prātam - pils jau otrā dienā stāvgrūdu pilna gan augstmaņiem, gan šādiem, tādiem, tomēr viss velti, dari, ko gribēdams - princeses lūpas ne vīpsnāt nepavīpsnā. Šī vēsts izpaužās tāļu, beidzot viņa arī nonāk nabadzīgā būdiņā, kur nabags sirmgalvis ar savu vienīgo dēlu dzīvo. Sirmgalvis saka: "Dēliņ mīļais! Tev arvienu Laimas māmuliņa smaidijuse, eji raugi uz savu laimi princesi smīdināt, kas zin, vaj neizdodas.""Tēt, kad tu saki, tad tūlīt."


 Jauneklis paņem savu ādas tarbiņu un aiziet. Ceļā tas satiek vēzi. Vēzis lūdzas: "Puisi mīļais, nemin virsū, iemeti mani labāk savā tarbiņā varbūt, ka bēdu dienā tev izlīdzu!" Jauneklis tā dara un seko tāļāk. Pēc brīža tas satiek žurku. Žurka lūdzās: "Puisīt mīļais, nesit mani, iemeti labāk savā tarbiņā, varbūt, ka bēdu dienu tev izlīdzu." Jauneklis tā dara. Pēc brīža tas vēl satiek vaboli. Vabole lūdzās: "Puisīt, mīļais, nemin virsū, iemeti mani labāk tarbiņā, varbūt, ka bēdu dienā tev izlīdzu!" Jauneklis tā dara.


 Otrā dienā, uz pašām vakariņām, viņš nonāk ar saviem trim biedriem ķēniņa pilī un sakās, ka nācis princesi smīdināt. Ķēniņš saka: "Labi, labi, bet papriekšu nolieci savu tarbiņu un nāci vakariņas iekost."


 "Ēst, to varu gan, bet no tarbiņas tamdēļ vien nešķiros!" jauneklis atbild un tad nosēžās pie galda, princesei blakam. Vakariņās ir izvāriti zirņi. Visi ēd itin klusu. Te uz reiz žurka tarbiņā saodīs arī zirņu smaršu un sāk tik laizīties: tjip! tjip! tjip! Vēzis, to dzirdot, arī paliek nemierīgs, tas piesit ar savu ļipu pie sakaltušās tarbiņas: ļip, ļip, ļip! Un vabole, ko tā gaidīs? Tā tik iet: bim, bam, bim, bam!


 Princese prasa: "Kas tur apakš galda tā ērmojās?"


 "Kas nu ērmojās! Zirņi vēderā nevar satikt - sāk kauties."


 Ak, tu manu dieniņu, tas bij trāpīts - princese itin gārdi pasmejas. Ķēniņš tūlīt pieceļas un saka: "Tev pieder viņa - tu esi mans znots!"


 Bet otrpus galda sēdēja svešs ķēniņa dēls -tas arī bij nācis princesi smīdināt. Ķēniņa dēlam ļoti skauž, ka nabaga zēns princesi dabūjis.


 Pēc vakariņam ķēniņš iedod savam znotam goda drēbes, tās no rīta jāvelk mugurā. Bet svešais ķēniņa dēls apsola ķēniņa sulainim daudz naudas, lai tas nakti nozagtu goda drēbes. Viņš tad klusu apvilktu drēbes un izliktos par ķēniņa znotu.
 Pirmā nomidzī sulainis lien drēbes zagt. Bet līdz ko durvis mazu liet paverās, tā vabole bim! sulainim acīs iekšā. Šis sāpēs saķer aci, atstāj durvis nepievērtas un aiziet tantariski atpakaļ. Pie otrām durvīm sulainis vēl domā apķerties, te vabole bam! otrā acī iekšā. Sulainis atstāj savās sāpēs ir tās durvis vaļā un tad pazūd. Tagad žurkai un vēzim laiks - blēdīgais ķēniņa dēls piemidzis, abas durvis vaļā - nu jāatmaksā. Žurka nu ņemas blēža drēbes lupatās grauzt un vēzis lupatas laukā vilkt. Tā tie strādā līdz gaismiņai, kamēr ķēniņa dēlam tikko vēl krekls vesels palicis.


 No rīta bij īsi pātari - ķēniņa dēls, tik ļoti apkaunots, aizgāja kā tauriņš un nabaga zēns palika par ķēniņa znotu. Viņš ataicina ir savu veco tēvu uz pili un dzīvo ar savu sieviņu laimīgi.


# Zalkša līgava
*Difficulty: 0.0030*


Kādā karstā vasaras dienā, pašā dienasvidū, trīs meitas gājušas uz jūru mazgāties. Mazgājoties viena teikusi: «Nu, redzēs gan, kura no mums pirmā apprecēsies!» Otra atbildējusi: «Pirmā apprecēsies tā, kura visskaistākā!» Trešā neteikusi nekā. Pēc kāda brīža trešā meita izkāpusi pirmā no ūdens un taisījusies ģērbties. Bet, līdzko ņēmusi balto linu kreklu, tā sarāvusies - uz krekla gulējis zalktis. Meita lūgusi zalkti, lai ejot nost, bet zalktis atbildējis: «Apsolies man par līgavu, tad iešu!» «Kālab ne?» meita smējusies. «Atstāj tik manu kreklu!»


 Bet zalktis vēl negājis - lai dodot viņam savu gredzenu. Meita novilkusi gredzenu un iedevusi to zalktim. Acumirklī zalktis pazudis ar visu gredzenu jūras dziļumos. Mājā ejot, trešā meita raudājusi, bet tās divas mierinājušas: «Ko zalktis zina par līgavu?» Pēc trim nedējām zalktis nācis savai līgavai pakaļ. Viņš iznācis no jūras ar lielu godu, pats sēdējis zelta karītē, zelta kronis galvā. Iejūgs laistījies tīrā dimanta, gara rinda to pavadījusi — koklēdami, spēlēdami. Līgava, to redzēdama, prasījusi saviem vecākiem: «Tēt, māmiņ, ko nu darīšu? Redz, kur zalktis nāk man pakaļ.»


 Vecāki pārbijušies, nezinājuši, ko atteikt, ko iesākt. Bet kāda vecenīte tos pamācījusi: «Ko zalktis zina par līgavu? Iedodiet tam kādu zosi, gan paliks mierā un aizies atpakaļ.» Vecāki iedevuši meitas vietā zosi. Zalktis priecīgs paņēmis zosi un braucis atpakaļ, bet ceļa malā zīle dziedājusi: «Zalktis, vīriņš, zostiņu ved!» Zalktis pamanījis, ka piekrāpts.
 Pēc trim nedēļām zalktis otrreiz braucis līgavai pakaļ. Šoreiz tas bijis sapīcis un itin dusmīgi uzprasījis, lai atdodot līgavu. Bet tā pati vecenīte pamācījusi: «Ko zalktis zina par līgavu? Iedodiet tam kādu kazu, gan paliks mierā un aizies atpakaļ.»
 Vecāki iedevuši meitas vieta kazu. Zalktis priecīgi paņēmis kazu un braucis atpakaļ, bet ceļa malā zīle dziedājusi: «Zalktis, vīriņš, kaziņu ved, kaziņu ved!» Zalktis apmānījis, ka piekrāpts. Pēc trim nedēļām zalktis trešo reizi braucis līgavai pakaļ. Šoreiz tas bijis ļoti dusmīgs un nikni uzsaucis, lai nu vairs nejokojoties, citādi klāšoties slikti.


 Neko darīt — bija jādod īstā. Zalktis priecīgs paņēmis savu līgavu un braucis atpakaļ. Ceļa malā zīle dziedājusi: «Zalktis, vīriņš, līgavu ved, līgavu ved!»


 Viss garais tracis nozudis ar līgavu jūras ūdeņos. Pirmā gadā līgavas māmuliņa gājusi uz jūru prasīt: «Meitiņ mīļā, saki jele, teici jele — kā tev klājas?»


 Iznākusi varde no jūras, sacīdama: «Tavai meitai klājas labi, viņa dzīvo skaistā pilī un auklē savu mazo dēliņu!» Māte priecājusies par tādu vēsti un gājusi uz māju. Otrā gadā līgavas māmuliņa gājusi uz jūru prasīt: «Meitiņ mīļā, saki jele, teici jele — kā tev klājas?»


 Iznācis vēzis no jūras, sacīdams: «Tavai meitai klājas labi, viņa dzīvo skaistā pilī un auklē savu mazo meitiņu.»


 Trešā gadā līgavas māmuliņa gājusi uz jūru prasīt: «Meitiņ mīļā, saki jele, teici jele — kā tev klājas?»


 To dzirdēdama, zalkša līgava apkampusi savu zalkti un lūgusi, lai laižot viņu ar saviem diviem bērniņiem pie mātes paciemoties. Zalktis gan negribējis, negribējis, bet beigās atlaidis ar uz trim nedēļām.


 Zalkša līgava nu paņēmusi savus divus bērniņus klēpī un izbraukusi pie māmuliņas. Divas vardes vilkušas ratus, un līdaka bijusi par kučieri. Māmuliņa sagaidījusi meitu abām rokām un priecājusies par viņas abiem bērniņiem.


 Trīs nedēļas zalkša līgava paciemojusies un tad gājusi atpakaļ uz jūru.


# Nabaga saimnieks
*Difficulty: 0.0030*


Vecos laikos jūrmalā dzīvojis kāds saimnieks, kam svētība negribējuse ne pagalam pielipt. Nabadziņš strādājis slapju muguru caurām naktīm, bet, kā tukšs, tā tukšs. Kaimiņš turpretim vazājies tik gar sētsmalām, tomēr tam bijuši visi apcirkņi labības pilni, visas kabatas naudas pilnas. Nabadzīgajam saimniekam kaimiņa pārpilnība nebūt neskauda, bet bagātajam gan dūrās viņa nabadzība acīs. Nabadziņu zākāt, nievāt, par plukatu saukāt, tas bagātajam bij tikpat kā medus uz mēli. Bet par tādiem vārdiem nabaga saimnieks daudz nebēdāja, viņš mēdza atteikt: "Lai viņš mani neieredz, lai, kad tik viņam nekā ļauna nedaru."


 Reiz nabaga saimnieks bij tādās sprukās, ka nezināja, ko pats mutē bāzt, ko bērniem dot. Viņš nopūšas, sacīdams: "Kaimiņam maizes būtu, tas neaizdod, lai nu Dieviņš pats gādā!"


 To sakot, durvis tūlīt atveras un vecs vīriņš, istabā ienācis, noliek uz galda deviņus dukātus, sacīdams: "Tie tavi sviedri, ņem viņus un apgādā maizi."
 Saimnieks paņem dukātus un domā vīriņam pateikties, bet tas acumirklī kur palicis, kur ne. Nabaga saimnieks tūlīt nopērk par vienu dukātu maizi un tos citus ieliek cepurē. Bet tavi brīnumi - pa nakti cepure nozuduse ar visiem dukātiem. Sieva no rīta itin pikta, kā varot tā dukātus svaidīt, laikam bagātais kaimiņš būšot vēl no skaudības nozadzis, bet vīrs atbild: "Sieviņ, vaj tā klājās runāt? Kāpēc savā nelaimē gribi citus ar dubļiem apmētāt? Ja tev kas zudis, tad meklē klusu, bet neaizkar citiem godu."
 Sieva palika klusu un palīdzēja lēnā prātā dukātus meklēt. Izmeklējās abi, tomēr kā neatrada, tā neatrada. Beidzot vīrs saka: "Lai nu Dievs zin, nav vērts ilgāki meklēt!"
 To sakot, vecais vīriņš atkal atver durvis un pasniedz tādu svina gabalu. Saimnieks saņem, pateikdamies, svina gabalu un nodomā pie sevis: "Laikam vecais vīriņš domājis, lai šo svina gabalu pārdodu, bet cik taču par viņu dabūšu, paglabāšu labāk tāpat."


 Tā tas nu paliek. Saimnieks aiziet pie darba un strādā cauru dienu. Otrā rītā tam iegadās tāpat pa mājām apkopties. Rīts bij jauks un rāms. Saimnieks, tāpat pie klēts pakša atspiedies, noskatījās uz rāmo jūru, kur zvejnieki patlaban savus tīklus izmeta. Tā skatoties, tas pamana, ka viens zvejnieks tīklus atstādams, seko mudīgi vien pie viņa šurp.

 "Vaj gribēs mani palīgā?"viņš domā. Bet nekā, zvejnieks atnāk un pasaka, ka cita nelaime notikusi: esot tīklam viens svars atkritis, vaj nevarot kaut ko smagu iedot, būšot par tādu labumu vienu zivi atmest.


 "Kāpēc ne! te man tāds svina gabals, piesieni to pašu."


 Labi. Vakarā zvejnieks atnes saimniekam brangu zivi. Viņš paņem zivi, ienes saimniecei un saka: "Sieviņ, re, kur varenas vakariņas, vāri tik nu!"Sieva paņem zivi, uzšķērž, bet tavus brīnumus - zivs ierijuse savādu akmentiņu. Sieva rāda vīram. Vīrs paņem, izskatās, iebāž kabatā un tad saka: "Kas viss jūrā nav! Ir gan savāds akmentiņš - jāpaglabā."Novakarē saimnieks iekrīt gultā kaulus atlaist un nevar vakariņas, zivi, sagaidīt. Beidzot saimniece paver durvis, sacīdama: "Vīriņ, aizdedzini skalu, tūlīt nesīšu vakariņas iekšā."


 Saimnieks knaši uzlec augšā un sniedzas aizkrāsnī pēc skaliem. Te plaukt! akmentiņš izkrīt no kabatas un acumirklī visa aizkrāsne, visa istaba gaiša no akmentiņa spožuma. Saimnieks tīri sabīstas, viņš sauc sievu iekšā brīnumus rādīt. Sieva ienāk, sasit rokas no prieka, sacīdama: "Vīriņ, nu vairs skali tev nav jāplēš. Tu redzi, ka ar akmentiņa gaišumu vien visa istaba tik spoža, kā dienu."


 Un tā arī bija: no tā laika ar akmentiņa gaišumu vien pietika. No rīta, saulītei lecot, akmentiņš aptumsa, vakarā, saulītei norietot, akmentiņš spīdēja.


 Bet nu gadījās, ka pēc kādām nedēļām tēvam, mātei mājā neesot, bērni bij paņēmuši akmentiņu un, pagalmā tekādami, svaidījušies. Un tas jau nu mūžam, kur bērni savā vaļā kopā, tur ātrāki nerimst, kamēr kāda klizma notiek. Tā arī te. Tikmēr svieda gaisā, tikmēr vecajā liepā, kamēr akmentiņš nenonāca vairs zemē: bij iekritis liepas dobumā. Pārnāk tēvs, pārnāk māte, ko nu? Nekā darīt, jācērt vecā liepa nost. Otrā rītā, itin agri, saimnieks patrin cirvi un gāž veco māju košumu nost. Liepa nogāžas žvāks! bet dobumā noiet džinks, džinks, džinks! Tavu brīnumu, vaj vēl nauda būs! Sāk rantēt pušu - jā, itin pareizi - viss dobums pilns zelta naudas un pašā dobuma augšgalā vēl saimnieka cepure ar astoņiem dukātiem un spožo akmentiņu. Ak, tavas laimes! Saimnieks grābj vienu pūru, grābj otru pūru un prieka pārņemts vairāk nekā nedaudzina, kā: "To man vecais vīriņš darījis, to vīriņš darījis!"
 Tomēr beidzot tie labākie joki bij tie: bagātais kaimiņš no tās dienas glaudījās laimīgajam slimāk apkārt nekā kaķis. Ne nu bij vairs plukata, ne šis, ne tas. Ko visu nauda nedara?

# Neiesmīdināmā princese
*Difficulty: 0.0030*


Vienam ķēniņam bijusi neiesmīdināma princese. Viņš palaidis tādu ziņu: «Kas manu meitu iesmīdina, tas viņu dabū par sievu.» Šī ziņa bija dažam labam pa prātam: pils jau otrā dienā stāvgrūdu pilna gan augstmaņiem, gan šādiem tādiem, tomēr viss velti - dari ko gribēdams - princeses lūpas ne vīpsnāt nepavīpsnā. Šī vēsts izpaužas tālu, beidzot viņa arī nonāk nabadzīgā būdiņā, kur nabags sirmgalvis ar savu vienīgo dēlu dzīvo. Sirmgalvis saka:


 «Dēliņ mīļais! Tev arvienu Laimes māmuliņa smaidījusi, ej, raugi uz savu laimi princesi smīdināt, kas zina, vai neizdodas.»
«Tēt, kad tu saki, tad tūlīt!»

 Jauneklis paņem savu ādas tarbiņu un aiziet. Ceļā tas satiek vēzi. Vēzis lūdzas:


 «Puisīt mīļais, nemin virsū, iemet mani labāk savā tarbiņā - var būt, ka bēdu dienā tev izlīdzu!»


 Jauneklis tā dara un seko tālāk. Pēc brīža tas satiek žurku. Žurka lūdzas:


 «Puisīt mīļais, nesit mani, iemet mani labāk savā tarbiņā - var būt, ka bēdu dienā tev izlīdzu!»


 Jauneklis tā dara. Pēc brīža tas vēl satiek vaboli. Vabole lūdzas:


 «Puisīt mīļais, nemin man virsū, iemet mani labāk savā tarbiņā - var būt, ka bēdu dienā tev izlīdzu!»
Jauneklis tā dara.

 Otrā dienā uz pašām vakariņām viņš nonāk ar saviem trim biedriem ķēniņa pilī un sakās, ka nācis princesi smīdināt. Ķēniņš saka:


 «Labi, labi, bet papriekšu noliec savu tarbiņu un nāc vakariņas iekost.»


 «Ēst - to varu gan, bet no tarbiņas tamdēļ vien nešķiršos!» jauneklis atbild un tad nosēžas pie galda princesei blakām.


 Vakariņās ir izvārīti zirņi. Visi ēd itin klusu. Te uz reizi žurka tarbiņā saodis arī zirņu smaržu un sāk tik laizīties: tjip, tjip! tjip! Vēzis, to dzirdot, arī - paliek nemierīgs;tas piesit ar savu ļipu pie sakaltušās tarbiņas: ļip! ļip! ļip! Un vabole - ko tā gaidīs? Tā tik iet: bim, bam, bim, bam!
Princese prasa:
«Kas tur apakš galda tā ērmojas?»

 «Kas nu ērmojas? Zirņi vēderā nevar satikt - sāk kauties!»


 Ak tu manu dieniņu! Tas bija trāpīts: princese itin gardi pasmējās. Ķēniņš tūlīt pieceļas un saka:
«Tev pieder viņa - tu esi mans znots!»

 Bet otrpus galda sēdēja svešs ķēniņa dēls, tas arī bija nācis princesi smīdināt. Ķēniņa dēlam ļoti skauž, ka nabaga zēns princesi dabūjis. Pēc vakariņām ķēniņš iedod savam znotam goda drēbes, tās no rīta jāvelk mugurā. Bet svešais ķēniņa dēls apsola ķēniņa sulainim daudz naudas, lai tas naktī nozagtu goda drēbes. Viņš tad klusu apvilktu drēbes un izliktos par ķēniņa znotu.


 Pirmā nomiedzī sulainis lien drēbes zagt. Bet, līdzko durvis mazuliet paveras, tā vabole - bim! - sulainim acīs iekšā. Šis sāpēs saķer aci, atstāj durvis nepievērtas un aiziet tantariski atpakaļ. Pie otrām durvīm sulainis vēl domā apķerties, te vabole - bam! - otrā acī iekšā. Sulainis atstāj savās sāpēs ir tās durvis vaļā un tad pazūd. Tagad žurkai un vēzim laiks: blēdīgais ķēniņa dēls piemidzis, abas durvis vaļā - nu jāatmaksā. Žurka nu ņemas blēža drēbes lupatās grauzt un vēzis lupatas laukā vilkt. Tā tie strādā līdz gaismiņai, kamēr ķēniņa dēlam tikko vēl krekls vesels palicis.


 No rīta bija īsi pātari: ķēniņa dēls, tik ļoti apkaunots, aizgāja kā tauriņš, un nabaga zēns palika par ķēniņa znotu. Viņš ataicina ir savu veco tēvu uz pili un dzīvo ar savu sieviņu laimīgi.


# Vīrs, kungs un muižkungs
*Difficulty: 0.0030*


Kāds kungs bij atdevis kādam vīram meža stūrīti. Vīrs tūliņ uzcēla mazu būdiņu, ietaisīja mazajā stūrītī lauciņus un apsēja labību. Bet mazie lauciņi neienesa tik daudz, cik priekš pārtikas vajadzīgs, vīram tādēļ bij jāiet pie kunga pelnīties. Kungs pavēlēja viņam celmus lauzt. Tomēr celmu laušana grūts, nešķirīgs darbs, tādēļ ir te nevarējis tik daudz nopelnīt, cik vajadzējis.


 "Cik grūti!" vīrs vienu dienu dziļi nopūtās. Un līdz ko šos vārdus izteica, te, kur gadījusēs, kur ne, pienāca daiļa sieviete, sacīdama: "Nu, nu, no šīs dienas nebūs vairs tik grūti!" (Sieviete bijusi Laima). Tā arī bija - otrā dienā darbs šķīrās pavisam citādi -celmi vēlās kā burkāni no zemes ārā - īsā laikā bij salauzta liela grava.


 Trešā dienā Laima atkal atnāca pie celmu lauzēja un uzprasīja: "Kā ir - vaj vedās labāki?""Paldies, paldies! tagad iet kā raisīt raisās.""Tā, tā - tas man prieks!"Laimaatteica un iegāja celmu lauzēja būdiņā atpūsties. Bet tai pašā acumirklī muižkungs izlīda no biezumiem un uzprasīja: "Celmu lauzēj, kas tā par sievieti, kura nule pat iegāja istabā?""Dievs to zin, tā viņa atnāk, tā aiziet!""Ak tā! kungs mani sūtīja lai apskatos, ko te laba dari un tu nāci ar blēņu izrunām: neteiksi man taisnību."


 "Tās nekādas blēņas, patiesi nezinu, kas tā tāda, tik daudz tik zinu, ka viņai spēcīgi vārdi - līdz ko vienu vārdu man par labu sacījuse, tūliņ darbs šķirās pavisam citādāki, celmi iet laukā, kā pekas."


 To dzirdēdams muižas kungs steidzās uz mājam pie kunga un sastāstīja tam pilnu galvu, ko redzējis ko atradis. Kungs iesākumā neticēja, bet muižas kungs nodievojās: "Tici droši, tā nav kaut kāda sieviete, viņas vārdiem esot brīnišķīgs spēks. Tu nezini, kā celmu lauzējs ar celmiem dzīvo - tīri kā ar sapuvušam pekām. Mums vajaga sievieti te muižā dabūt, lai būtu kā būdams. Tik viena nelaime - viņa ar labu nešķirsies no celmu lauzēja. Bet, pag, kas man prātā - sūtīsim celmu lauzēju no pasaules ārā, raidīsim viņu pie mēneša, tādu un tādu ziņu atnest un pieteiksim, lai triju dienu laikā no mēneša atpakaļ. Saprotama lieta, ka turp nokļuvis, tas nemūžam vairs nespēs atpakaļ atgriezties."

 Tāda runa kungam patika. Viņš tūliņ uzdeva celmu lauzējam pie mēneša steigties un tādu un tādu ziņu pārnest. Celmu lauzējs raudāja gaužas asaras. Te Laima klāt. "Ko raudi?" Tā un tā, vīrs atbildēja. "Nekas, es aizsviedīšu šo kamoltiņu līdz mēnesim. Sviežot kamoltiņš izrisināsies no šīs vietas līdz pat mēnesim. Ej tik pa izrisināto dzijiņu vien, tad notiksi itin drīz turp un atpakaļ."


 Labi. Pēc trim dienam celmu lauzējs bij no mēneša ar ziņu atpakaļ. Kungs brīnījās, muižas kungs raustīja plecus. Bet otrā dienā muižas kungam jau cits atkal kas prātā.
 "Sūtīsim viņu pie saules ziņu atnest - tas daudz tāļāku!"


 Labi - aizsūtīja pie saules. Bet Laima atkal izmeta citu kamoltiņu un celmu lauzējs bij trijās dienās kā tauriņš ar ziņu atpakaļ. Kungs brīnījās, muižas kungs raustīja plecus. Bet otrā dienā muižas kungam jau cits atkal kas prātā.


 "Sūtīsim viņu uz elli pēc ziņas - no turienes viņš gan neatgriezīsies."


 Labi. Bet Laima atkal izmeta citu kamoltiņu. Kamoltiņš risinājās, risinājās, kamēr apstājās pašā elles dibinā. Celmu lauzējs gāja pa izrisināto dzijiņu vien un nonāca pie elles vārtiem. Tur tas atskatījās atpakaļ un ieraudzīja savu muižas kungu aiz muguras. Muižas kungs šoreiz bij jājis vīram pakaļ, lai redzētu, vaj tik viņš patiesi līdz ellei noiet. Izrisināto dziju muižas kungam nebij lemts redzēt, to tik celmu lauzējs spēja saredzēt.


 Celmu lauzējs muižas kungu nemaz neievēroja, viņš atvēra elles vārtus un gāja droši iekšā. Bet līdz ko pirmo soli paspēra, te celmu lauzējs pašās krūtīs saskrējās ar sava kunga nelaiķa tēvu. Velns bij sūtījis kunga tēvu smagas mucas pār žogu velt. Tomēr kas celmu lauzējam ar mucām par daļu - viņš tik gāja ellē iekšā un kunga tēvs atkal aizgāja, kur tam jāiet.

 Pēc tāda brīža celmu lauzējs bij gatavs ar savām darīšanām, viņš gāja laukā no elles. Velns līdz vārtiem to pavadīja, pie kam nevilšu uzmeta acis uz vātīm, mucām. Kunga tēvs vēla mucas stenēdams. Muižas kungs, turpat stāvēdams, domāja : "Pag, pag, mazu lietu palīdzēšu savam senākajam maizes tēvam."
 Viņš nolēca no zirga un pielika ir savas rokas, bet mucas necēlās un necēlās.
 Velns, to redzēdams, pagrāba metamo un iesaucās: "Ak tā, divi tādi resni tēviņi nevarēs man nieka mucas pacelt!"


 To sacīdams, velns deva, ko jaudāja - vienu muižas kungam, otru kunga tēvam. Un, kamēr celmu lauzējs tur skatījās, muižas kungam jau bij atsistas plikas ribas. Celmu lauzējam vairs netika redzēt, viņš nospļāvās un labāk gāja uz mājam.
 Otrā, trešā dienā muižas kungs pusdzīvs pārradās. Viņš rādīja kungam savas ribas un izstāstīja visas briesmas - gan no tēva, gan no velna.


 To dzirdēdams, kungs nejauki sadusmojās uz vīru. "Pagaidi tu, celmu lauzēj!" viņš dudināja, "tagad likšu izrakt garu, tumšu alu, abos galos ar izeju un triekšu tevi tur cauri. Alas vidu nolikšu slepenu katlu ar vārošu ūdeni - gan tad tur nopluksi!"
 Bet Laima jau pateica priekšlaiku celmu lauzējam, kas tam nāksies darīt, piekodinādama, lai tik ejot droši vien caur alu, tam nekaitēšot itin nekas.
 Noteiktā diena pienāca. Celmu lauzējam bij jāiet caur alu. Viņš gāja. Pēc tāda brītiņa alā nogāja pļunkt! Kungs ar muižas kungu gārdi iesmējās. Pagāja atkal brītiņš. Te, kas tas? celmu lauzējs izlien no alas sveiks, vesels un pie tam vēl viscaur ģērbies vienā zeltā.
 "Kur tu zelta drēbēs tiki?" tie tūliņ uzprasīja.


 "Kur tad tiku - līdz ko gāju, tā iekritu tādā katlā un, kā no katla izlīdu, tā atrados vienā zeltā." To dzirdēdams, kungs ar muižas kungu steidzās alā, lai tīšā prātā lēktu katlā. Ielēca gan, bet neizlēca vairs - abi nopluka. Gāz taisno deviņas reizes, deviņas reizes tas tomēr uzcelsies!


# Apķērīgam visur laimējas.
*Difficulty: 0.0030*



Jauns puisis gribēja pasauli redzēt. Viņš atstāj tēva būdiņu un aiziet uz svešu, svešu zemi, kur salīgst pie kāda kunga kalpot. Bet tai zemē bij briesmīgi ļauni ļaudis. Katru svešinieku tie tik ilgi pīnēja, gūstīja, mulšināja, kamēr beidzot savos nagos dabūjuši, to nobeidza, vaj vainīgs, vaj nevainīgs. Vienīgais cilvēks vēl ar labu sirdi bij tas kungs, kur puisis bij salīcis, turpretim tie citi visi, lai Dievs pasargā! Puisis, pie sava kunga kalpodams, bij daudzreiz dzirdējis, kādi ļaudis tai zeme dzīvojot, tomēr bailes viņš nejuta, tik pasmējos, sacīdams: "Lai, lai - apķērībai nav jābaidās ne no paša velna."
 

 Kādu dienu puisim iešaujas prātā ar ļaunajiem ļaudīm tuvāki iepazīties. Viņš paņem savu tēva audzinātu ābeļu zizli, kuru pats vēl savām rokam bij izkaldinājis visādiem sudraba raibumiem un tad aiziet. Kungs gan rauga viņu atturēt, lai tīšā nelaimē neeimot, tomēr tas nelīdz. Bet kungam bij taisnība. Līdz ko puisis labi pa vārtiem izgājis, te viens vīrs klāt, lai atdodot viņa zizli. Tam priekš gadiem zizlis esot nozudis - tas esot un esot viņa.
 

 "Labi!"puisis atbild, "ja tas tavs, tad atdošu. Bet iesim pie ķēniņa, lai tas pats savām acīm redz, ka esmu tev to atdevis, citādi vari man otrreiz prasīt."
 

 Abi aiziet pie ķēniņa. Ķēniņš prasa viltniekam: "Vaj tas ir tavs zizlis?""Jā, ķēniņ, tas mans zizlis,"viltnieks atbild.
 

 "Nu, puisīt, kā tad tu svešām mantām esi apkrāvies? Vaj neesi to zadzis?"ķēniņš uzprasa.
 

 "Ne, ķēniņ, zadzis neesmu. Šo zizli atradu sava nonāvēta tēva krūtīs. Un, ja nu šim zizlis pieder, tad viņš mana nelaiķa tēva slepkava. Gadiem slepkavu meklēju, nu reiz to atradu. Ņem viņu ciet un svied to cietumā."
 

 Neko darīt - viltniekam jāiet cietumā.
 

 Mājā pārnācis, kungs prasa: "Nu, kā labi sviedās?"
 

 "Kas kaiš - vienu neģēli jau pārmācīju."
 

 Otrā dienā puisis atkal aiziet. Kungs gan rauga viņu atturēt, lai tīšā nelaimē neeimot, tomēr tas nelīdz. Līdz ko nu puisis labi pa vārtiem izgājis, te kāds vīrs ar vienu aci klāt, lai atdodot viņa otru aci.
 

 "Labi, ja mana otra acs tev pieder, tad to atdošu. Bet iesim pie ķēniņa, lai tas to redz, citādi vari man otrreiz prasīt."
 

 Abi aiziet pie ķēniņa. Ķēniņš prasa: "Vaj puisis tev noņēma otru aci?"
 

 "Jā, ķēniņ, noņēma, noņēma!"
 

 "Labi! "puisis atbild, "to tūlīt redzēsim. Dabū, vienaci, tūlīt svarus un lieci savu atlikušo aci svērt, es likšu savu aci pretim. Ja tava acs būs tikpat smaga, kā mana, tad būšu tev aci zadzis, bet ja tava acs vieglāka, tad tu esi blēdis - tev jāiet cietumā."To dzirdēdams, viltnieks saplok. Viņš būšot pārskatījies, lai atlaižot, lai atlaižot.
 

 "Labi, labi!"ķēniņš saka, "bet lai citā reizē tik traki nepārskatoties, tad ej izgulies cietumā, gan caur to viena acs paliks gaišāka."
 

 Neko darīt - jāiet cietumā. Mājā pārnākušu kungs prasa: "Nu, kā labi sviedās?"
 

 "Kas kaiš - otru neģēli jau pārmācīju."
 

 Bet ļaunie ļaudis apķērīgo puisi nu bij apgājuši. Ko viņi dara? Tie sagudro tā viņu nobeigt, būšot ķēniņam lūgt, lai darinot dzīres un salūdzot visu visādus. Tāļāk, lai noteicot ielūgtajiem viesiem, ka naža nav brīv līdz ņemt, jaēdot ar ķēniņa nažiem, bet, kam ēdot ķēniņa nazis nokristu zemē, tam jāiet pie kārtavām. Ķēniņš ļaujas ierunāties. Viņš salūdz viesus, bet ziņu par nažiem izlaizdams, tas pats no savas puses vēl pieliek klāt. Ja kādam ķēniņa nazis nokristu un būtu pie kārtavām jāiet, tad ķēniņš atvēl nosodītam trīs lietas beidzamo reizi lūgties, tik no nāves atlūgties nav brīv. Tā paliek. Viesi sanāk - dzīras sākās - galdi klāti. Visiem naži labu labie, bet apķērīgajam puisim - bez ķēniņa ziņas - tīši nolikts tāds nazis, kas tikko spalā turas. Līdz nu maizi griezīs, tā būs asminis no spalas ārā un pļukt! zemē. Patlaban visi sāk ēst, puisis lai piesēžas. Bet līdz ko domā riecienu griezt, te visi kājās: "Kārtavas, kārtavas - puisim kārtavas, jo nazis guļ zemē!"
 

 Neko darīt - no rīta jāiet pie kārtavām. Bet puisis par to nemaz nenoskumst, viņš tik smejas un saka tā: "Trīsreiz lūgties man brīv. Nu tad labi: divas lietas lūgšos jau šo vakar, to trešo rītu pie kārtavām. Pirmā lieta: atvēli man, ķēniņ, šovakar ar savu meitu labi iztriekties. Otra lieta: pavēli, ķēniņ, citrīt pie kārtavām, lai tavi viesi sanestu lielu čupu naudas, ka varu beidzamo reizi ar naudu labi izmētāties, trešā lieta nāks rītu."
 

 Viss ļaunajiem viesiem būtu bijis pa prātam, bet naudu sanest, lai puisis izmētātu, tas tiem dūrās sirdī.
 

 "Kas to būtu domājis,"tie sarunājās, "ka bendes maiss mums tā atmaksās, mums tā sodīs. Jā, jā, galva tam ir gan, bet nekas: rītu gudrā galviņa aizies."
 

 Tai vakarā puisis bij tik jautrs, tik jautrs, it kā kārtavas būtu smiekla lieta. Ķēniņa meita par jautro puisi tīri pabrīnās. Viņa domā: "Kaut jele tādam cilvēkam būtu lemts dzīvot!"
 

 Otrā rītā katrs atnes savu tiesu naudas un nober pie kārtavām. Puisis ņem naudu riekužām un tik laiž gan upē, gan ezerā. Ļaunie viesi tīri pirkstus kož, bet neko darīt. Kad nauda bij izkaisīta, tad puisis uzlec kārtavas un saka tā: "Tagad lūgšu trešo lietu, uzklausāties! Tas, kas redzējis, ka man ķēniņa nazis vakar zemē nokritis, lai nāk šurp, es viņam izduršu acis un tad miršu."
 

 Tāda apķērība nebij ne sapņota. Visi paliek, kā mēmi, kurš nu ļausies acis izdurt. Izgaidas, izgaidas, neviens neronas.
 "Nu,"ķēniņš saka, "ja neviens nav to redzējis, ko tad par velti sodīsim šo cilvēku. Kāpi, puisīt, no kārtavām zemē un nāci pie manis, es tev atdodu savu meitu par sievu un ieceļu par jauno valdnieku, jo tik taisnu un gudru cilvēku nebiju vēl atradis."


# Zalktis
*Difficulty: 0.0031*


Kādam saimniekam bijušas trīs meitas: divas bijušas skaistas, trešā - jaunākā - bijusi vēl skaistāka. Reiz tēvs uz pilsētu braukdams, atprasījis meitām, ko katra vēloties, lai no pilsētas pārvestu. Vecākā vēlējusēs vaiņagu, vidējā vilnanīti, bet jaunākā to, ko tēvs atpakaļ braucot, pirmo ceļmalā ieraudzīšot.


 Pilsētā tēvs nu nopircis vecākajai vaiņagu, vidējai vilnainīti un tad trešajā dienā braucis atpakaļ. Visu ceļu neredzējis nevienas dzīvas dvēselītes, bet līdz ko griezies mājā iekšā - ieraudzījis uz ceļa zalkti. To paņēmis priekš jaunākās meitas. Istabā tēvs izdalījis dāvanas - vecākajai iedevis vaiņagu, vidējai vilnanīti un jaunākai zalkti. Līdz ko jaunākā paņēmuse zalkti rokā, tā zalktis aptinies meičai gar kaklu. Savalkājuse zalkti ilgu laiku, tik tad zalktis atritinājies no kakla, kad meita rītos, vakaros gājuse pie avotiņa mazgāties - kamēr šī mazgājusēs, zalktis gulējis avotiņa malā, kā ritenis, bet tikko noslaucījusēs - tad tas tūlīt aptinies atkal ap kaklu.


 Reiz avotiņa malā notikuši brīnumi - kamēr meita mazgājusēs, slaucījusēs, zalktis tai aiz muguras pārvērties par daiļu jaunekli. Meita tīri sabijusēs, ieraudzīdama dzidrajā avotiņa ūdenī, ka aiz muguras daiļš jauneklis gadījies. Viņa pagriezusēs un prasījuse: "Daiļo puisīt, no kurienes nāci?"


 "Daiļā meitiņa, esmu tavs zalktis. Biju noburts, bet šodien mans laiks beidzies. Laime, ka tu mani valkāji gar savu kaklu, citādi ne mūžam nebūtu vaļā ticis. Še tev tagad, meitiņa, viena sakts un viens gredzens, paņem tos un solies man par līgaviņu. Es steigšos uz mājam pie tēva - ķēniņa - un lūgšos, lai viņš atvēl man precēties. Bet tik viena nelaime - man bail, ka ragana tev spītēdama, neatņem man atmiņu, neliek man tevi aizmirst. Ja tas notiktu, tad steidzies uz ķēniņa pili ar sakti un gredzenu. Sakts tad sprāgs trīs reizes un gredzens spīdēs saules spožumā."

 To teicis, daiļais ķēniņa dēls atstājis jaunāko meitu un aizsteidzies pie tēva, ķēniņa.
 Jaunākā meita nodzīvojuse vienu laiku, otru laiku, gaidījuse līgavaini vienu dienu, otru dienu, bet ķēniņa dēla ne redzēt, ne dzirdēt. Meita sākuse baiļoties, ka tik ragana nav atņēmuse atmiņu. Viņa aizsūtījuse savu sunīti uz pili, lai noklausītos, apskatītos, kā pa pili iet. Sunītis attecējis atpakaļ un stāstījis: "Pēc trim nedēļām ķēniņa dēlam kāzas ar citu līgavu."


 To dzirdēdama, jaunākā meita pārģērbusēs vīriešu drēbēs, iebāzuse sakti, gredzenu kabatā, paņēmuse sunīti un steigusēs uz pili. Nogājuse tur un kaulējusēs, lai jaunais ķēniņš pieņemot viņu par sulaini. Ķēniņš to pieņēmis. Bet trešā dienā citi sulaiņi iegājuši pie jaunā ķēniņa un stāstījuši - viņiem esot parādījies sapnī, ka jaunais sulainis neesot vis vīrietis, bet sieviete. Jaunais ķēniņš atteicis: "Es gan to neticu, bet ja nu tā sakiet, tad izmēģināšu šitā - vakarā nobēršu priekšnamā zirņus un likšu jaunajam sulainim man vakariņas nest. Par zirņiem ejot, sulainim būs jākrīt un tad nu dzirdēs - ja būs vīrietis, tad krītot nospļausies, ja sieviete, tad iebļausies."


 Sunītis pie durvīm noklausījies šo noruņu. Tas ietecējis pie jaunākās meitas - sulaiņa un izteicis visu. Vakarā pa zirņiem kāpjot, jaunākā meita - sulainis, tīši nospļāvies. Citi sulaiņi to dzirdēdami, tūlīt teikuši: "Ir gan vīrietis! Eij nu, tici sapņiem!"
 Drīzi trīs nedēļas bijušas pagalam. Tā kā rītu ķēniņa dēlam bija jābūt kāzas. No rīta ķēniņa dēls iesēdies ar savu otru līgavu karītē, paņēmis jaunāko sulaini uz buku un braucis laulāties. Uz ceļa sulainim sakts vienreiz sprāguse. Ķēniņa dēls prasījis: "Sulaini, vaj nesalūza rati?"


 "Ne, ne, mīlestība salūza!" sulainis atbildējis.


 Uz ceļa sulainim sakts otrreiz sprāguse. Ķēniņa dēls prasījis: "Sulaini, vaj nesalūza rati?"


 "Ne, ne, mīlestība salūza!" sulainis atbildējis.


 Uz ceļa sulainim sakts trešo reizi sprāguse. Ķēniņa dēls prasījis: "Sulaini, vaj nesalūza rati?"
 "Ne, ne, mīlestība salūza!" sulainis atbildējis.


 Pie laulībām sulainis uzmaucis to gredzenu uz pirkstu, ko ķēniņa dēls toreiz pie avotiņa iedevis un tad nostājies ķēniņa dēlam aiz muguras. Līdz ko nu laulības sākušās, tā gredzens spīdējis saulītes spožumā. Ķēniņa dēls tūlīt pagriezies, paskatījies uz gredzenu, paskatījies uz sulaini un uz reizi kā zvīņi nokrituši tam no acīm - tas pazinis savu īsto līgaviņu un atminējies, ko toreiz solījies. Nu licis pārģērbties, un apprecējis īsto līgavu, kurai pie avotiņa solījies.


 Abi dzīvojuši laimīgi jo laimīgi.


# Stiprinieks un velns
*Difficulty: 0.0031*


Citreiz dzīvojis ļoti stiprs vīrs, pretinieka nevarējis nekur atrast. Reiz šis pats stiprinieks vedinājies ar darbiniekiem cīkstoties, bet darbinieki negājuši.


 "Nu, ja jūs, knēveļi, nenākiet, tad lai nāk pats devītais ar mani spēkoties!" stiprinieks iesaucies. Bet līdz ko šos vārdus izteicis, te velns arī klāt - lai nākot šurp, ja tā izbadējies, savus spēkus rādīt.


 "Nu, Dieviņ augstais, nāc man par palīgu velnu pārvarēt!" stiprinieks iesaucies, plaukstas spļaudams.


 "Tagad vairs ne par ko spēkoties!" velns, to dzirdēdams, sacījis. "Jūs esiet divi un es tik viens!"


 Velns aizmucis, ka visa tupele nosprāguse. Tai vietā, kur velnam tupele nomukuse - izcēlies bezgalīgs purvs.


# Stiprajam taisnība, gudrajam padoms
*Difficulty: 0.0031*


Vecs vīriņš mežā saticis vilku tēvu. Vilks bijis ļoti izsalcis un uzbļāvis vīram: «Sataisies, tev jāmirst! Šorīt tu man neatļāvi kadiķī gulēt! Vēl tagad mana galva sāp no tavas aurēšanas.»


 «Mīļo kuplasti, es jau tik degunu nošņaucos.»


 «Lai nu kā, tev jāmirst, sataisies!»


 «Kas stiprāks, tam mūžam taisnība!» vīrs noņurdējis un tad ņēmies vilku lūgt, lai atvēlot priekš miršanas pie viņa astes mirstamo sveci nomērot. Vilks atvēlējis. Nu vīrs sveces mērošanai nogriezis labu mērkoku, īstu metamo, un tad, vilka asti gar roku aptīdams, sācis tik mietēt, saukdams: «Kas stiprs, tam taisnība; kas gudrs, tam padoms.»


 Beidzot aste notrūkusi un pussisto vilku vīrs smiedamies iesviedis krūmos. Vilks drīzi atžilbis un sācis kaukt. Uz viņa kaukšanu saskrējuši tik daudz vilku, ka vīrs tik mokām vēl iespējis eglē uzsprukt. Nu vilki ilgi prātojuši, ko darīt. Beidzot nosprieduši cits citam mugurā kāpt un tā līdz egles galotnei pacelties.


 Sasistajam vilkam tas bijis ļoti pa prātam. Viņš tūdaļ nostājies pie egles un licis tik citiem viņam uz muguru kāpt. Drīz vilku čupa pacēlusies līdz egles galotnei. Patlaban, rāpies vēl beidzamais vilks augšup un gribējis vīru kampt, bet vīrs iečukstējis tam ausī: «Vai dzirdi, brāl, kamēr tie citi manu miesu apēd, ēd labāk te augšā viens pats. Es pieturēšos pie zara un tad tik kodi. Bet, iekams sāci, atvēli uz ātru roku pie tavas astes mirstamo sveci nomērot.»


 Vilks atvēlējis. Nu vīrs izvilcis naželi, nogriezis vilkam asti un nosviedis zemē, iesaukdamies: «Pliksāni, še tava aste!» Pliksānis, sasistais vilks, knaši ķēris asti, jo domājis, ka tā viņa aste, bet visa vilku čupa, pliksānim no apakšas izlecot, nu klupusi, kritusi. Kaklus lauzdami, tie aizgājuši kā tauriņi projām. Un no tā laika vilkiem visiem kakli stīvi.


# Mantas redzētājs un vagārs
*Difficulty: 0.0031*


Viņos laikos kādam vīram bija podiņā tāda ķence: ja aptraipa kreiso aci, tad jau no tālumā saredz, kur slēpta manta glabājas. Reiz mantas redzētājs saredzējis sila malā lielu gravu apslēptas mantas. Aizgājis muižā vagāram parunāt vīrus un zirgus, kā lielo kaudzi sagādāt. Bet vagārs iekārojis vīra atradumu.


 Līdz sakrāvuši pirmos desmit vezumus, tūliņ iesaucies: «Tos man, tos man!» - un licis vīriem muižā aizvest.



 Krāvuši tālāk. Bet, līdz tie atkal pilni, tā: «Tos man, tos man!»



 Beidzot iekrāvuši atlikumus. Mantas redzētājs cerējis: «Tos taču man atstās?» Bet nekā - vagārs atkal iesaucies: «Tos man, tos man!»



 Paņēmis savu podiņu un gājis tukšām rokām itin bēdīgs mājā. Te vagārs atkal: «Klausies - kas tev tai podiņā?» Tā un tā - šis izstāstījis.»


 «Ai, tad ietraipi man arī kreisajā acī!»


 Jā, jā - kur tu vagāram atturēsies - traipa arī. Bet vagāram vēl nepietiek: lai ietraipot ir labajā acī!


 «To nedarīšu, citādi klāsies nelabi.»


«Tā! Negribēsi man novēlēt? Tūliņ traipi man tai acī arī!» vagārs uzsaucis. Labi. Bet, kā ietraipa acī, uz pēdām palika akls. Vēlāk vagāru vadāja par nabagu apkārt, un, ja kāds ieprasījās:



 «Kas acīm kaiš?» - tad pats atbildēja: «Acis iekāroja par daudz, beidzot palika tukšā.»


# Velna uzdotās mīklas
*Difficulty: 0.0031*


Viens zvejnieks reiz gāja uz jūrmalu tīklus mest. Tur nonācis, citus zvejniekus neatrada, tie laikam pie vistkājas turējās (krodziņā). Viņš domāja: "Iet nu, neiet nu? Tikpat jau negājušam kā gājušam! Un kad man rītā pilna spaile, tad tok es vairāk vīrs, nekā šie pie vistkājas."



 Viņš sviež tīklus uz pleciem un domā: "Dibenā zvejot gan viens nevaru, bet laist varu gan."



 Labi, iet laist. Tiktālu uzgājušam, ka kozlis lec lādītē, viņš izmet juču juči jedu, piesienas un liekas gulēt. No rīta pamodušam, visa jūra tik miglaina, ka ne no ūdens, ne no debess ko varēja redzēt. Savus tīkliņus savilcis, tas nu bēdājās: kā malā tikšot?



 Bet pret pusdienu pāriet migla, nu šis redz: aizkūlies uz tik svešu pusi, ka neko atskārst, kur nu ir, kur nav, un zemi arī nevar redzēt, tik(ai) ūdeni un debesi. Divi dienas tā palika uz jūru. Jau zvejnieciņš domāja, ka nu vairs sievu un bērnus neredzēšot. Te, kā par laimi, piebrauc mazā laiviņā kāds kungs un saka: "Es redzu gan, kādās bēdās tu, vīr, esi. Es tevi varu gan malā novest, bet tev manim jāatdod tas, kas tev tagad mājā no jauna. Pēc septiņiem gadiem iešu pakaļ."



 Zvejnieks gan negribēja, gan negribēja, bet kad redzēja, ka jau citādi malā netiks, tad apsolījās ar(ī). Nu tas kungs noveda zvejnieku malā un pats pazuda.



 Citi zvejnieki pašu laiku atkal nāca, laikam no vistkājas, un dziedāja :



"Dziļam jūras zvejniekam


Caur cepuri mati aug'!"



 Šis piegāja klāt, apprasījās, kā pa šā māju ejot. Dziedātāji atbildēja it priecīgi: "Nezin, ko nu šis vēl prasa, it kā pats nezinātu, ko šis mājā padarījis. Pats dauzās pa jūru, sievai mājā jauni dēli! Tūlīt tev jānāk uz vistkāju un jāizdod magaričas uz jauniem dēliem, ko aiz kūts pakaļ Grieta atnesusi."
 To dzirdēdams, zvejnieks gauži nobijās, jo nu jau zināja, ka jaunais dēls vel(n)a laupījums. Viņš, zināms, negāja vis šiem citiem līdz, bet tūlīt steidzās uz māju nobēdājies, noraudājies.


 Mājā nonācis, dabūja zināt, ka lielai mel(n)ai ķēvei kumeļš ar(ī) esot. Nu viņam sirds tā kā drusciņ atspirga, jo nu jau varēja kumeļš ar(ī) ved(n)a upuris būt.



 Tie septiņi gadi pagāja drīz vien. Mazais dēliņš jau bija skaists puika, kumeļš stalts zirgs tapis. Tai pēdējā dienā, kad vel(n)am vajadzēja pēc laupījuma pakaļ nākt, zvejnieks gauži bēdājās, jo nevarēja zināt, kuŗu nu ņemšot. Viņš tādēļ gāja uz krogu, lai labi iedzertos, lai bēdas rimtos. Te pie krogus nāk kāds vecītis preti(m) un uzprasa zvejniekam, kāpēc šis tā nobēdājies.



 Zvejnieks atbild: "Sūr(o) balt(o) dieniņ(u)! Kā ta(d) nu nebēdāš(os)? Šovakar, vai nu mans mīļais dēliņš, vai mans staltais zirgs būs vel(n)am rīklē."



 Vecītis noklausījies, sacīja: "Kuš, kuš, nesaki neko! Es iešu līdz, lūkosim, vai vel(n)u nevaram izārstēt, ka lai viņam bērnu un zirgu griba pāriet."
 Labi. Abi aizgāja uz māju. Vecītis apgulās uz krāsns, saimnieks ar saimnieci mazkambarī. Tā ap pusnakti nu saimnieks dzird, ka piedarb(a) vārti čīkst. Kā tad! mel(n)ais nāk pa istabas durvīm iekšā un tūlīt prasa: "Kas ir viens?"


 Vecītis uz krāsns, it kā šo jau gaidījis, atbild: "Viens nav nekas!"



 Velns atkal: "Nu, kas ir divi?"



 Vecītis atbild: "Div' acis pierē!"



 "Kas ir trīs?"



 "Trīs zar(i) dakšā!"



 "Kas ir četri?"



 "Četri pup(i) govei!"



 "Kas ir pieci?"



 "Piec(i) pirkst(i) rokā!"



 "Kas ir seši?" !



 "Seš' nagliņ(as) pakavā!"



 "Kas ir septiņi?"



 "Septiņ(as) zvaigznes sietiņā!"



 "Kas ir astoņi?"



 Tā uz reizi vecītis sagrābis kruķi un saucis: "Uz astoņ' mums nav runāts - ej(i), kur nāci!"



 No tā laika mel(n)ais pie zvejniekiem vairs neesot redzēts.


# Kunga laime
*Difficulty: 0.0031*


Vienam kungam bijis dēls liels uzdzīvotājs. Pēc tēva nāves tas nodzīvojis visu mantu un muižu. Tēvam bijuši daudzi parādā, bet neviens pēc viņa nāves negribējis parādu atdot. Kad nekā vairs dēlam nebijis, tas gājis pasaulē.


 Reiz dēls apmeties pie vienas drēbju velētājas, kurai bijusi ļoti skaista meita. Kunga dēls iemīlējis to meitu, tāpat meita arī viņu. Jauneklis gribējis meitu precēt, bet mazgātāja meitu nedevusi, jo tas esot pliks un liels uzdzīvotājs.


 Tad jauneklis devies tālāk pasaulē iegūt bagātību, lai varētu precēt iemīļoto meiteni. Vienā rudens vakarā tas nokļuvis krogā. Pie kroga augstā kalnā bijusi lepna pils. Jauneklis apjautājies krodziniekam, kas tā par pili. Krodzinieks pastāstījis: tā esot viena bagāta kunga pils, kas dzīvojot tālu no šejienes projām. Pils esot neapdzīvota, jo esot apburta. Tajā katru nakti spokojoties, tā ka neviens tur nevarot gulēt. Pils īpašnieks apsolījies tam pili atdot, kas no tās izdzīšot spokus. Jauneklis bijis gatavs pili no spokiem atsvabināt un noņēmies jau nākošā naktī iet pilī pārgulēt. Tas nolicies gulēt, bet uguni atstājis degam.


 Ap pusnakti pilī atskanējis troksnis un pie jaunekļa pienācis mazs vecītis baltā kažociņā. Vecītis no somas izņēmis matu griezēja rīkus, salicis tos uz soliņa pie gultas, kurā gulējis jauneklis, un licis tam celties augšā un nākt pie vecīša, lai tas to noskūtu. Jauneklis licies apskūties. Vecītis tam apskuvis ar bārdas nazi pēdējo matiņu. Bet kad jauneklis bijis apskūts, tas teicis vecītim: "Ko tu man, to es tev,"un arī vecītim noskuvis visas maliņas. Vecītis bija par to tīri priecīgs un teicis: "Tagad es esmu reiz brīvs no spokošanās. Man bija jāspokojas jau kādu simtu gadu."


 Tad vecītis izstāstīja, kādēļ šim vajadzējis spokoties. Priekš kādiem simtu gadiem šai pilī dzīvojis labs kungs, kas bijis liels joku Pēteris. Tas uzņēmis lepni katru ceļinieku, izguldījis to, izdzirdījis un paēdinājis, bet prom ejot licis to apskūt gluži kailu. Šis bija kunga matgriezis un šim vajadzējis visus apskūt. Reiz pilī pa nakti gulējuši divi mūki. Rītā šis arī tos noskuvis. Mūki par to šo nolādējuši un šim nu vajadzējis pēc nāves spokoties, kamēr kas šo noskūtu, bet neviens neuzdrošinājies šim ķerties klāt.


 Tagad, kad viņš esot šim noskuvis bārdu, nu būšot miers un varēšot iet veļu valstī. Un par to vecītis jauneklim novēlējis laimi. Pirmā maija dienā lai tas aizejot uz tiltu, kas atrodoties pie viņa tēva mājas, tur viņš sastapšot savu laimi. Pēc šiem vārdiem vecītis pazudis. Jauneklis nekur nedrīkstējis tāds apskūts rādīties, kādēļ dzīvojis tur pat pilī, kur tam arī nekā netrūcis.


 Nākot pirmai maija dienai, jauneklis devies uz zināmo tiltu. Uz tilta, izņemot kādu vecu nabagu ar koka kāju, neviena cita jauneklis nesastapis, Staigājis no viena tilta gala uz otru, bet neko sagaidīt nevarējis un sācis jau domāt, ka vecītis šo būšot tik izjokojis. Te jaunekli uzrunājis nabags un jautājis, ko šis te staigājot. Jauneklis izstāstījis tam, ka te šim esot jāsastop sava laime.


 "Vai tad tu, dēls, laimei ar tici?"jautājis vecītis. "Laime nav vairāk nekas kā sapnis. Ja tu tici laimei, tad tev jātic arī sapņiem. Es tev, dēls, pastāstīšu sapni, kas sola laimi. Es sapņoju, ka šīs pils dārza stūrī starp divām liepām trīs soļus no vienas liepas trīs no otras, ir aprakts šķirsts ar naudu. Vai tad tu tici, ka šim sapnim varētu būt taisnība? Tad ej, dēls, un pameklē tur laimi."


 Jauneklis nākošā naktī arī aizgājis uz tēva bijušo dārzu, jo tur pēc vecīša norādījuma vajadzējis būt kaut kur naudai apraktai, un sācis zem liepām rakt. Nabaga sapnis piepildījies: zemē gulējis liels šķirsts, pilns ar zelta naudu. Jauneklis piebēris pilnas kabatas ar zeltu, bet citu noglabājis caurā kokā. Kunga dēls atpircis mājas atpakaļ. Viņš dabūjis arī pie kroga atrodošos pili, ko viņš atsvabinājis no spokiem, bet pārdevis to par lielu naudu vecajam īpašniekam atpakaļ. Tad kunga dēls apprecējis drēbju velētājas meitu un tie abi nu dzīvojuši laimīgi.


# Nabaga vīra dzirnutiņas
*Difficulty: 0.0031*


Vienam vecam vīram nebija nekā, ko ēst. Viņš aiziet uz mežu, nosēžas uz celmu un raud vienā raudāšanā. Te pienāk pie noskumušā vecs, vecs vīriņš un prasa: «Ko tu raudi?»


 «Jā, kā neraudāšu? Man nav nekā, ko ēst.»


 «Labi! Es tev iedošu tādas dzirnutiņas, kuras pagriežot būs tev ko ēst un dzert, cik patīkas.»


 Nu vīriņam bija laimīgas dienas: pagrieza tik dzirnutiņas — un tūdaļ ēdienu, dzērienu papilnam. Tomēr kungs, to muižā zināt dabūjis, atņem šim dzirnutiņas. Vīriņš aiziet mežā un atkal raud uz tā paša celma. Te vecītis klāt un uzprasa: «Nu, ko tad vēl raudi? Es jau dzirnutiņas iedevu!»


 «Jā, iedevi gan, bija arī ko ēst un dzert papilnam, bet kungs paņēma.»


 «Tāds neģēlis!» vecītis piktojās. «Vai tad šim tas varētu skaust? Bet nekas, še tev tagad iemaukti, un gaidi, kamēr trīs bari zirgu garām nāks. No visiem bariem tu izlasies to zirgu, kam šitie iemaukti der.» Nāk visādi zirgi: šeķi, balti, bēri, brieži, melni, dzelteni, bet iemaukti nevienam neder.


 «Lai, lai,» vīriņš nobubina, «krāpt jau mani vecītis nekrāps.»


 Līdzko šos vārdus izteic, te sirms zirdziņš no biezuma izrikšo, soļus skaitīdams. Šim iemaukti der kā šūti. Vīriņš grib mugurā kāpt, bet kur tevi tāds panesīs, kam jau paša kauli par smagiem? Mājā vīriņš saka uz zirģeli: «Ne tev ko ēst, ne man ko ēst, sajozīsim abi vēderus.»


 No rīta iet sirmo raudzīt: sirmais pārvērties par gailīti. Vīriņš noķer gailīti un atkal saka: «Ne tev ko ēst, ne man ko ēst! Vēl viņnedēļ man gan bija ko ēst, bet kungs tur muižā man atņēma dzirnutiņas, kuras vecītis mežā iedeva, un no tā laika kungam milti, man smiltis.»

 Arī gailītis nu sāk nabaga vīriņu nožēlot un saka: «Es iešu dzirnutiņas bezgodim atņemt.»


 «Labi, labi!» vīriņš paglauda gailīti. «Bet ko tu darīsi tādam kungam, kam visur vara?»


 «Gan jau zināšu!» gailītis atbild un aiziet teciņus. Ietot gailītis satiek lapsu, kas taisās gailīti nokost.


 «Kas tev, kūmiņ, no spalvu kušķīša?» gailītis lūdzas. «Lieni labāk man pakaļ, gan tev brangāku kumosu pagādāšu.»


 Lapsa paklausa. Gailītis atkal satiek vilku, kas saka: «Gailīt putniņ, es tevi nokodīšu!»


 «Nekodi vis, krusttēv, — kas tev no spalvu kušķīša? Bet nāci labāk man nopakaļus līdz, gan labāku kumosu pagādāšu.»


 Vilks arī paklausa. Te gailītis atkal satiek lāci, kas saka: «Gailīt putniņ, es tevi nokodīšu!»


 «Nekodi vis, kaimiņ, — kas tev nu no tāda spalvu kušķīša? Bet nāci man labāk nopakaļus līdz, gan labāku kumosu gādāšu.»


 Lācis tāpat paklausa. Beidzot gailītis vēl satiek lauvu, kas tāpat saka: «Gailīt putniņ, es tevi nokodīšu!» «Nekodi vis, saimniek, — kas tev no tāda spalvu kušķīša? Bet nāci labāk man nopakaļus līdz, gan labāku kumosu pagādāšu.»


 Tā nu visi aiziet uz muižu - gailītis putniņš, lapsa kūmiņš, vilks krusttēvs, lācis kaimiņš un lauva saimnieks. Citi paslēpjas kaņepēs, bet gailītis putniņš nolaižas pie kunga loga un dzied: «Ķikerikū! Atdodi nabaga vīra dzirnutiņas!» Kungs sadusmojas un liek gailīti putniņu iesviest zosu kūtī, lai zostēviņš to noplēstu. Bet gailītis putniņš attaisa kūtenes durtiņas, ielaiž lapsu pie zosīm un dzied atkal pie kunga loga: «Ķikerikū! Atdodi nabaga vīra dzirnutiņas!» Kungs liek gailīti putniņu iesviest tekuļu kūtī, lai to samītu, bet gailītis putniņš attaisa durvis, ielaiž vilku un dzied, kā dziedājis, pie kunga loga: «Ķikerikū! Atdodi nabaga vīra dzirnutiņas!»


 Kungs tagad liek gailīti putniņu iesviest bišu dārzā, lai bites to nodzeltu, bet gailītis putniņš attaisa stropu gātes, pielaiž lāci un dzied, kā dziedājis, pie kunga loga: «Ķikerikū! Atdodi nabaga vīra dzirnutiņas!»


 Kungs nu liek gailīti putniņu iesviest vēršu kūtī, lai to nobadītu, bet gailītis putniņš attaisa durvis, ielaiž pašu lauvu saimnieku un dzied pie kunga loga: «Ķikerikū! Zosis, auni, medus, vērši pagalam, tik atlika kā zirgi, ar kuriem nabaga vīra dzirnutiņas atpakaļ vest! Ķikerikū!»
 Kungs, visu to redzēdams, liek tūlīt dzirnutiņas vīriņam atdot. Bet gailītis putniņš uz krusta ceļa vēl nodziedās: «Ķikerikū! Nu ved nabaga vīra dzirnutiņas!»

# Attapīgais puisis
*Difficulty: 0.0031*


Jauns puisis gribēja pasauli redzēt. Viņš atstāj tēva būdiņu un aiziet uz svešu, svešu zemi, kur salīgst pie viena kunga kalpot. Bet tai zemē bija briesmīgi ļauni ļaudis. Katru svešinieku tie tik ilgi pīnēja, gūstīja, mulšināja, kamēr beidzot, savos nagos dabūjuši, to nobeidza, vai vainīgs vai nevainīgs. Vienīgais cilvēks vēl ar labu sirdi bija tas kungs, kur puisis bija salīdzis, turpretim tie visi citi - lai dievs pasargā! Puisis, pie sava kunga kalpodams, bija daudzreiz dzirdējis, kādi ļaudis tai zemē dzīvojot, tomēr bailes viņš nejuta, tik pasmējās, sacīdams:


 «Lai, lai - apķērībai nav jābaidās ne no paša velna.»


 Vienu dienu puisim iešaujas prātā ar ļaunajiem ļaudīm tuvāki iepazīties. Viņš paņem sava tēva audzinātu ābeļu zizli, kuru pats vēl savām rokām bija izkaldinājis visādiem sudraba raibumiem, un tad aiziet. Kungs gan rauga viņu atturēt, lai tīšā nelaimē neejot, tomēr tas nelīdz. Bet kungam bij taisnība. Līdzko puisis labi pa vārtiem izgājis, te viens vīrs klāt - lai atdodot viņa zizli. Tam priekš gadiem zizlis esot nozudis - tas esot un esot viņa.


 «Labi!» puisis atbild. «Ja tas tavs, tad atdošu. Bet iesim pie ķēniņa, lai tas pats savām acīm redz, ka esmu to atdevis, citādi vari man otrreiz prasīt.»


 Abi aiziet pie ķēniņa. Ķēniņš prasa viltniekam: «Vai tas ir tavs zizlis?»


 «Jā, ķēniņ, tas mans zizlis,» viltnieks atbild.


 «Nu, puisīt, kā tad tu svešām mantām esi apkrāvies? Vai neesi to zadzis?» ķēniņš uzprasa.


 «Nē, ķēniņ, zadzis neesmu. Šo zizli atradu sava nonāvētā tēva krūtīs. Un, ja nu šim zizlis pieder, tad viņš ir mana nelaiķa tēva slepkava. Gadiem slepkavu meklēju, nu reiz to atradu. Ņem viņu cieti un svied to cietumā!»


 Neko darīt - viltniekam jāiet cietumā.
 Mājā pārnākušam, kungs prasa:
 «Nu, kā labi sviedās?»
 «Kas kaiš? Vienu neģēli jau pārmācīju.»

 Otrā dienā puisis atkal aiziet. Kungs gan rauga viņu atturēt, lai tīšā nelaimē neejot, tomēr tas nelīdz. Līdzko nu puisis labi pa vārtiem izgājis, te kāds vīrs ar vienu aci klāt, lai atdodot viņa otru aci.


 «Labi, ja mana otra acs tev pieder, tad to atdošu. Bet iesim pie ķēniņa, lai tas to redz, citādi vari man otrreiz prasīt.»


 Abi aiziet pie ķēniņa. Ķēniņš prasa:


 «Vai tas puisis tev noņēma otru aci?»
 «Jā, ķēniņ, noņēma, noņēma!»

 «Labi!» puisis atbild. «To tūlīt redzēsim. Dabū, vienaci, tūlīt svarus un liec savu atlikušo aci svērt, es likšu savu aci pretim. Ja tava acs būs tikpat smaga kā mana, tad būšu tev aci zadzis, bet, ja tava acs vieglāka, tad tu esi blēdis, tev jāiet cietumā.»


 To dzirdēdams, viltnieks saplok. Viņš būšot pārskatījies, lai atlaižot, lai atlaižot.


 «Labi, labi!» ķēniņš saka. «Bet lai citā reizē tik traki nepārskatītos, tad eji izgulies cietumā, gan caur to viena acs paliks gaišāka.»


 Neko darīt - jāiet cietumā. Mājā pārnākušam, kungs prasa:
 «Nu, kā labi sviedās?»

 «Kas kaiš? Otru neģēli jau pārmācīju.»

 Bet ļaunie ļaudis apķērīgo puisi nu bija apgājuši. Ko viņi dara? Tie sagudro tā viņu nobeigt. Būšot ķēniņam lūgt, lai darinot dzīres un salūdzot visuvisādus viesus. Tālāk lai noteicot ielūgtajiem viesiem, ka naža nav brīv līdz ņemt, jāēdot ar ķēniņa nažiem, bet, kam ēdot ķēniņa nazis nokristu zemē, tam jāiet pie kārtavām. Ķēniņš ļaujas ierunāties. Viņš salūdz viesus, bet, ziņu par nažiem izlaizdams, tas pats no savas puses vēl pieliek klāt: ja kādam ķēniņa nazis nokristu un būtu pie kārtavām jāiet, tad ķēniņš atvēl nosodītam trīs lietas beidzamo reizi lūgties, tik no nāves atlūgties nav brīv. Tā paliek. Viesi sanāk, dzīres sākas, galdi klāti. Visiem naži labu labie, bet apķērīgajam puisim bez ķēniņa ziņas tīši nolikts tāds nazis, kas tikko spalā turas. Līdz nu maizi griezīs, tā būs asmens no spala ārā un - pļukt! - zemē. Patlaban visi sāk ēst, puisis lai piesēžas. Bet, līdzko domā riecienu griezt, te visi kājās:


 «Kārtavas, kārtavas - puisim kārtavas, jo nazis guļ zemē!»


 Neko darīt - no rīta jāiet pie kārtavām. Bet puisis par to nemaz nenoskumst, viņš tik smejas un saka tā:


 «Trīsreiz lūgties man brīv. Nu tad labi! Divas lietas lūgšos jau šovakar, to trešo - rītu pie kārtavām. Pirmā lieta: atvēli man, ķēniņ, šovakar ar savu meitu labi iztriekties. Otra lieta: pavēli, ķēniņ, citrīt pie kārtavām, lai tavi viesi sanestu lielu čupu naudas, ka varu beidzamo reizi ar naudu labi izmētāties. Trešā lieta nāks rītu.»


 Viss ļaunajiem viesiem būtu bijis pa prātam, bet naudu sanest, lai puisis izmētātu, tas tiem dūrās sirdī.


 «Kas to būtu domājis,» tie sarunājās, «ka bendes maiss mums tā atmaksās, mūs tā sodīs? Jā, jā, galva tam ir gan, bet nekas - rītu gudrā galviņa aizies.»


 Tai vakarā puisis bija tik jautrs, tik jautrs, it kā kārtavas būtu smiekla lieta. Ķēniņa meita par jautro puisi tīri pabrīnās. Viņa domā:


 «Kaut jel tādam cilvēkam būtu lemts dzīvot!»


 Otrā rītā katrs atnes savu tiesu naudas un nober pie kārtavām. Puisis ņem naudu riekužām un tik laiž gan upē, gan ezerā. Ļaunie viesi tīri pirkstus kož, bet neko darīt. Kad nauda bija izkaisīta, tad puisis uzlec kārtavas un saka tā:


 «Tagad lūgšu trešo lietu, uzklausieties! Tas, kas redzējis, ka man ķēniņa nazis vakar zemē nokritis, lai nāk šurp - es viņam izduršu acis un tad miršu.»


 Tāda apķērība nebija ne sapņota. Visi paliek kā mēmi. Kurš nu ļausies acis izdurt? Izgaidās, izgaidās - neviens neronas.


 «Nu,» ķēniņš saka, «ja neviens nav to redzējis, ko tad par velti sodīsim šo cilvēku? Kāp, puisīti, no kārtavām zemē un nāc pie manis. Es tev atdodu savu meitu par sievu un ieceļu par jauno valdnieku, jo tik taisnu un gudru cilvēku nebiju vēl atradis.»


# Vīrs sievas darbos
*Difficulty: 0.0031*


Viens vīrs vienmēr pukojās, ka sieva tam ļoti maz palīdzot pie lauku darbiem. Tas mēdza sacīt: "Ko gan saimniece dara vasaru pa mājām? Lopiņi ganos paši paēdas, tikai to viņas zin, kā slinkot, pie putras katla stāvēdamas. Un kura nav sliņķe, tā ir muļķe, kas neprot iedalīt savus darbus kā tos drīzāk padarītu. Lai laiž mani tikai vienu dienu sievas vietā, tad redzēs, ka līdz pusdienai it viegli būs padarīti visi darbi, kas sievai pietiek visu dienu strādāja tā ka vakarā, it kā būtu nopūlējusies, negrib nedz parunāt, nedz pasmieties."


 Vienā rītā vīrs saka sievai: "Sieviņ, šodien atnāc uz pļavu sienu kaltēt!" Sieva atbild: "Ne, šodien nevaru - jāmazgā drēbes un sviests arī jākuļ, arī maize vakarā jāiejauj, bet miltu nav. - Jau vakar iebēru krāsnī puspūru rudzu - tie jāsamaļ.""To visu par padarīt rīta pusē un pēc pusdienas atnākt pēc siena.""Nu, padari tu to, ja vari, es to nevaru!""Labi, ej tu pļavā pie siena, es visu to kā nieku padarīšu līdz pusdienai."


 Sieva aiziet uz pļavu pie siena, un vīrs paliek pie sievas darbiem mājā. Viņš ņemas dūšīgi vien strādāt, bet drīz nomana, ka darbs nav tik lēti un drīz vaļājams, ja to dara katru savrup, pēc kārtas. Tam iešaujas prātā - vai tad sievas darbu nevar visu vienā reizē darīt? Liels grūtums pie tam jau nevar būt. Vīrs paņem rudzus, noliek pie dzirnavām, tad, ūdeni atnesis, lej baļļā, liek drēbes iekšā un, kājas noāvis, kāpj baļļā. Pēdīgi krējumu ar visu trauciņu uzsien uz muguras un sāk strādāt: ar rokām maļ, ar kājām mazgā drēbes un kustēdamies, gudrinieks, domā, ka sviests pats no sevis uz muguras sakulsies.


 Vīrs strādā visiem spēkiem un lielā darbā ne manīt nemana, ka krējums lītin līst no trauciņa ārā pa kaklu, papleciem, pa muguru uz leju. Piepēši lielais strādnieks ieskatās baļļā un redz, ka ūdens tīri balts ar krējumu, apskatās sevi pašu - drēbes visas baltas un slapjas. Ko nu darīt? Viņš ņem krējuma trauciņu no muguras zemē un iet meklēt citas drēbes, ko apģērbt. Bet tikko viņš taisās noģērbt savas slapjās krējuma drēbes, te ierauga sievas māti nākam ciemoties. Nu vīrs sprugās, jo tādam taču kauns rādīties sievas mātei. Ko nu darīt, kur paglabāties? Te tas ierauga kaktā lielu grozu, kur sieva krāj spalvas spilveniem - ātrumā viņš tur čapts! iekšā.


 Sievas māte ienākusi brīnās: "Ak tu, žēlīgais tētīt, tavas nekārtības! Vai tad Maija jau pavisam palaidniece? Par tādu jau to nebiju audzinājusi. Bet kur tad tā pati? Maj, Maj, kur tu esi? Vai tu jau visu samaņu zaudējusi? Vai kaunu maizē apēdusi? Drēbes aukstā, netīrā ūdenī, milti ap dzirnavām saplekšināti, krējums izlaistīts. Maj, Maj, mana meita, kur tad tu esi? Ne, tas no labā, te jau vai pats ļaunais savus nedarbus strādājis - jāapskatās viss it labi."


 Izbrīnījusies, vecene iet uz dibenu un ņemas aplūkot un izmeklēt visas malu maliņas. Pie spalvu groza pienākusi, tā atkal brīnās: "Grozam arī slapjas malas - vai pat spalvas būs pielaistītas." Tā sacīdama, tā ķer ar roku spalvās, bet te znots ar joni no groza ārā un pa durvīm laukā. Sievas māte pārbijusies nepaspēj ne krusta sev priekšā aizmest un steidzas, cik vien vecās kājas nes, uz māju projām.


 Labu gabalu aizšmaukusi, tā sastop ceļā savu meitu, kas nekā laba no vīra darbiem neparedzēdama, steidzās arī mājup. Māte meitu ceļā ieraudzījusi, atkal brīnās un negrib savām acīm ticēt, ka meita māju atstājusi vai pašam jaunajam. Bet meita mierina māti un aicina, lai nāk tai līdz, jo viņas vīrs taču būšot tām paraudzījis labu azaidu.


 Bet āreče - te nāk jau arī pretī pats mājas saimnieks, kas pa tām starpām bija jau paspējis pārģērbties, notīrīties un nosausināties. Sieva tam prasa: "Nu, vīriņ, kas tad būs ar azaidu?" Vīrs atbild: "Kā, sieviņ, tu jau šorīt, pie siena iedama, man nekā nebildēji par azaidu." Sieva saka: "Vai tad tu, pie darba iedams, kādreiz bildini par ēdienu, bet kad nāc mājā, tad katru reiz ēdiens kūp uz galda."


 Vīrs saka: "Lai piķis rauj visus tos nieka sievas mājas darbus! Iešu labāk uz lauku, tur zinu - kad strādāju, tad darbs iet uz priekšu, bet te - jo ātrāki gribi uz priekšu, jo darbs iet atpakaļ."


# Raganas apse
*Difficulty: 0.0031*

Divi brāļi iet medīt. Mežā tie satiek suni. Vecākais brālis prasa jaunākajam:«Vai šaušu?»
«Nešauj vis mani!» suns atbild. «Es jums došu katram trīs kucēnus, tiem abiem pirmajiem vārds Kampējs, tiem otriem — Lauzējs, tiem trešajiem — Dzelzsšķaidis. Kad pirmie kamps, tad putēs, kad otri lauzīs, tad krakšķēs;kad trešie šķaidīs, tad šķīdīs.» Labi. Pēc brītiņa tie satiek vilku. Vecākais brālis prasa jaunākajam:«Vai šaušu?»
 «Nešauj vis mani!» vilks atbild.«Es jums došu katram vienu vilcēnu. Tie būs labi odēji.»
 Labi. Pēc brītiņa tie satiek lāci. Vecākais brālis prasa jaunākajam: «Vai šaušu?»
 «Nešauj vis mani!» lācis atbild.«Es jums došu katram vienu lācēnu. Tie būs labi līdēji.»
 Labi. Pēc brītiņa tie satiek lūsi. Vecākais brālis prasa jaunākajam:«Vai šaušu?»
 «Nešauj vis mani!» lūsis atbild. «Es jums došu katram vienu lūsēnu. Tie būs labi skrāpētāji.»
 Labi. Pēc brītiņa tie satiek lapsu. Vecākais brālis prasa jaunākajam:«Vai šaušu?»
 «Nešauj vis mani!» lapsa atbild. «Es jums došu katram vienu lapsiņu. Tie būs vareni dakterīši.»
 Labi. Pēc brītiņa tie satiek briedi. Vecākais brālis prasa jaunākajam:«Vai šaušu?»
 «Nešauj vis mani!» briedis atbild. «Es jums došu katram vienu briedēnu. Tie būs labi nesēji.»
 Labi. Pēc brītiņa tie satiek stirnu. Vecākais brālis prasa jaunākajam: «Vai šaušu?»
 «Nešaujvis mani!»stirna atbild.«Es jums došu katram vienu stirnēnu. Tie būs labi skrējēji.»
 Labi. Pēc brītiņa tie satiek zaķi. Vecākais brālis prasa jaunākajam: «Vai šaušu?»
 «Nešauj vis mani!» zaķītis atbild. «Es jums došu katram vienu zaķēnu. Tie būs labi bēdzēji.»

 Nu brāļi paņem katrs savus zvērus, savus palīgus, un tad domā izšķirties. Bet, iekams šķiras, tie norunā lielajā ozolā katrs savu nazi iedurt. Ja kāds no abiem atgrieztos un atrastu brāļa nazi norūsējušu, tad tā ir zīme, ka brālim nelabi klājas. Ja spožu, tad, zināms, — vislabāk. Vecākais brālis iet apkārt, jaunākais — tiešām. Otrā dienā vecākais brālis notiek kādā pilī. Pils tīri izmirusi: vairāk ne dvēselītes iekšā kā tikai viena vienīga meiča.
 «Meitiņ, māsiņ, kur tad citi ļaudis?»
 «Citi ļaudis skrēja baltajam briedim pakaļ un palika par akmeņiem, arī tētiņš tā aizgāja.»
 «Jā, jā, meitiņ, tie skrēja bez palīgiem, bet man palīgu čum un kust, gan briedi noķeršu.»
 Iziet ārā — jā, baltais briedis velk gar pili garām, šis ar saviem palīgiem pakaļ. Uz reizi baltais briedis pazūd. Vecākais brālis nu paceļ acis uz augšu un ierauga vecā apsē nejauku raganu. «Nāc zemē, vecā ragana, jeb es sūtīšu savu lāci pakaļ, lai nones tevi ar godu!»
 «Iešu, iešu, atvēli tik man šo stibiņu taviem biedriem piesist, lai viņi man neiekož.»
 Šis atvēl, bet, tikko ragana ar stibiņu piesit, te visi zvēri, visi palīgi, ar visu vecāko brāli paliek par akmeņiem.
 Pēc laba laika jaunākais brālis atnāk pie ozola atpakaļ un ierauga sava brāļa nazi pavisam norūsējušu. Viņš tūdaļ griežas atpakaļ brāli meklēt un nonāk tai pašā pilī, kur viena vienīga meiča.
 «Meitiņ, māsiņ, kur tad citi ļaudis?»
 «Citi ļaudis skrēja baltajam briedim pakaļ un palika par akmeņiem. Reiz atnāca pat kāds jauneklis ar visādiem zvēriem, palīgiem, un domāja briedi noķert, bet kas to deva — palika tāpat par akmeņiem.»
 «Tas mans brālis, tas mans brālis, kā lai viņu atpestīju?» «Brāli tu neatpestīsi, pesties labāk pats no šejienes vaļā un, ja būtu iespējams, ņem mani arī līdz. Tu, puisīt, nezini, kas tur viņa apsē par raganu. Ar vienu vārdiņu, mazu irbulīti viņa pārvērš tevi, mani un tavus zvērus par mūžīgiem akmeņiem. Un tā raudzīs arī atriebties, ja tik izzinās, ka tevi te pieturu. Bēgsim, puisīt, pie laika!»
 Jaunākais brālis nu uzkāpj vilkam mugurā, paņem meiču klēpi un bēg. Te zeme sāk dimdēt, un ragana jož pakaļ. Jaunākais brālis redz, ka ar vilku neizbēgs, viņš atstāj vilku un uzlec ar meiču lācim mugurā. Bet ragana nāk ir tagad vēl tuvāk un tuvāk. Jaunākais brālis nu uzlec ar meiču briedim mugurā. Bet ragana nāk ir tagad vēl tuvāk un tuvāk. Zaķītis gan bēg, ko tik māk, stirniņa lobj pārtiesi vien, pārtiesi vien, cik tik spēj, vilciņš, lācītis, lapsiņa pa ciņu ciņiem, ka vejas vien. Lūsiņš līkkājītis klejo klupdams krizdams, tik Kampējs, Lauzējs, Dzelzsšķaidis zobus vien griež. Tomēr ko šie vieni? Arī briedis, nesējs, beigu beigās nomana, ka ragana čaklāka par visiem. Viņš saka uz jaunāko brāli: «Paberzē manu labo ragu, tad tur iznāks suseklītis. So suseklīti svied pār kreiso plecu, tik neskaties atpakaļ!»
 Jaunākais brālis pārsviež suseklīti pār kreiso plecu, un, re, aiz muguras rodas biezum biezi, zilum zili meži. Ragana tomēr izēdas ir tiem cauri. Briedis nu saka uz jaunāko brāli: «Paberzē manu labo ragu, tad tur iznāks galodīte. Šo galodīti svied pār kreiso plecu, tik neskaties atpakaļ!»
 Jaunākais brālis pārsviež galodīti pār kreiso plecu, un, re, aiz muguras rodas lielum lieli, augstum augsti klinšu kalni. Ragana tomēr pārvelkas ir tiem pāri. Briedis nu saka uz jaunāko brāli: «Paberzē manu labo ragu, tad tur iznāks lakatiņš. So lakatiņu svied pār kreiso plecu, tik neskaties atpakaļ!»
 Jaunākais brālis pārsviež lakatiņu pār kreiso plecu, un, re, nu gadās aiz muguras uguns upe. Pār šo upi ragana netiek pāri. Jaunākais brālis nu nokāpj no brieža un atpūšas. Tomēr ilgi arī nevar vis pūsties, jo jātaisa taču kāda būdiņa, kur pārgulēt. Tagad visi pie darba. Ak tu žēlīgais, kur tas ātri gāja: viens nesa, otrs svieda, trešais cēla, ceturtais vilka, piektais lika, sestais juma.
 Kad visi apgulušies, tad briedis izved jaunāko brāli laukā un saka: «Tagad nokauj mani un aproc manu galvu apakš sliekšņa, manu rumpi apakš grīdas. Še tev tagad šis prieviets, to glabā cieti! Un, ja tu kādreiz no šīs būdiņas aizej, tad apvicini trīs reizes prievieti no labās puses uz kreiso, piesien ar to pašu galvu pie rumpja — un es būšu atkal dzīvs.»
 «Bet saki, mīļo briedīti, — kā lai tevi, savu glābēju, kauju?» «Nenelgojies — vai es tevi uz nelabu mācīšu? Tas būs tavs paša labums.»
 Jaunākais brālis tā izdara un noliek prievieti uz loga.

 No rīta tam iešaujas prātā kaut ko ar saviem zvēriem, palīgiem, pamedīt, lai nešalktu. Meiča paliek mājā un ierauga prievieti. Tā domā: «Tādu labu sienamo tā nevar vis mētāt — apsiešu zeķīti.»
 Tomēr, zeķi siedama, tā apvicina prievieti no kreisās puses uz labo. Tai pašā acumirklī gadās pār uguns upi dzelzs tilts, un ragana upei pāri. Nu skrien zvēri, nu skrien palīgi raganai virsū. Šī arī nevar nekā darīt, jo stibiņu steigdamās aizmirsusi pie apses. Bet tādai tev trūks padoma? Viens divi! liela bedre gatava, un zvēri, palīgi, kurš nāk, tas iekšā, kurš nāk, tas iekšā. Kad visi bedrē sabiruši, tad klauks! biezas trejdeviņas dzelzs durvis virsū, un kur tad nu? Tagad jaunākais brālis ar meiču spīlēs. Ragana tik smej vien un saka, lai tūlīt kurinot pirti, nomazgājoties balti un tad lai sataisoties viņai uz brokastu. Šie nu kurina pirti, un ragana apguļas saulgozī. Spriesti vēl nav ne remdeni, te brieža galva klāt un saka: «Muļķīši, ko jūs tā ar kurināšanu steidzaties? Kampējs, Lauzējs, Dzelzsšķaidis nu tik trijās dzelzs durvis izlauzuši. Čužinieties labi ilgi, kamēr visas durvis izlauztas!»
 Līdzko brieža galva labi aizgājusi, te ragana arī klāt.«Guļu, guļu, nevaru sagaidīt. Kas ir — vai būs drīz izkurinātā?» «Vienam pērējam būtu puskurināta, diviem vēl jāuzmet.» «Nu, kad tik ilgi velkas, tad divus uz brokastu nemaz negribu.» To teikdama,ragana pakampj meiču un izrauj viņai to priekšzobu, kas no tīra zelta. Šis zobs bija meitiņai pašas Laimas mātes dāvināts, un, kad tas nebija mutē, tad tai bija jāmirst. Nu tā arī bija - meitas zobs no mutes ārā, meita nomirst. Ragana ieliek meitu dzelzs šķirstā un aprok uz krustceļa. Kamēr ragana nodarbojas, te brieža galva atkal klāt.
 «Kampējs, Lauzējs, Dzelzsšķaidīs atkal trīs durvis izlauzuši!» Ragana, pārskriedama no meičas bērēm, nu vēl vairāk izsalkusi, tā uzbļauj: «Kurini ātri, ja nebūs drīz, tad ēdīšu tevi melnu!» «Būs, būs drīz, tik vēl ūdenim jāpasilst.» Ragana apguļas saulgozī, brieža galva atkal klāt. «Kampējs, Lauzējs, Dzelzsšķaidis lauž beidzamās durvis. Nu tik gaidi palīgus!» Nebija ilgi — te visi zvēri, visi palīgi, klāt. Katrs noslēpjas savā vietā: zaķītis pabeņķī, stirna zem lāvas, lapsa padurvē, vilkstoverī,lāciskrāsnsstūrī,lūsisdaracaurumā, Kampējs, Lauzējs, Dzelzsšķaidis un jaunākais brālis krāsns bedrē. Te pēc brīža nāks ragana un uzbļaus: «Vai nu reiz būs?» «Ir gan, nāc tik iekšā!»
 «Čiks!»durvis noiet,un ragana ielien. Nu bija ko redzēt! Kampējs kampa, Lauzējs rāva, Dzelzsšķaidis ārdīja, lācis zvēla, vilks plēsa, lapsa koda, lūsis skrāpēja, stirna spēra, zaķītis bēga, un jaunākais brālis ar garmeti krāva. Tomēr raganu pavisam piebeigt tie neattapa, jo pirts durvis bij palikušas vaļā un šī projām. Nu bij visi priecīgi.Tomēr, kad jaunākais brālis iesāk par meiču stāstīt,tad priecīgie ģīmji paliek par noskumušiem un visi vienā mutē apņemas meiču uzmeklēt. Zaķītis lec pa priekšu, vilks un suņi ošņā pēdas un, re, ošņā, ošņā, kamēr uzošņā. Lūsītis, stirna tūlīt uzrok dzelzs šķirstu,lācis izveļ ārā, Kampējs, Lauzējs, Dzelzsšķaidis atlauž dzelzs vāku, un lapsa, dakterītis, pagalvī atrod zelta zobu. Jaunākais brālis nu ieliek zobu, kur izrauts, un paskaties — meiča dzīva, vesela.Tagad vēl visi uzmodina ar prievieti briedi un tad jāj uz pili atpakaļ, kā atjājuši. Uz ceļa lapsa, gudriniece, saka:«Visu ko varam izost,bet to taču nevarējām viņu reizi izost, ka ragana stibiņu aizmirsusi apsē. Vai tad mums vajadzēja vēl tik tālu bēgt?»
 «Nekas, nekas,» briedis atbild. «Tagad pavēlēsim raganai bez stibiņas no apses nokāpt un, ja viņa neklausīs, tad gāzīsim apsi gar zemi.»
 Labi. Tie nonāk pie apses. Ragana sēž kā tupezis un kunkst: «Man salst, man salst! Laid mani zemē sasildīties, bet, lai tavi zvēri mani nekostu, tad atvēli mazuliet ar stibiņu uzsist.»
 Jaunākais brālis nemaz neklausās, ko šī tur savaida, viņš uzsauc: «Nenāc ar stibiņu zemē, bet saki mums tūlīt, kas tie te par akmeņiem.»
 «Tie ir cilvēki, tie ir zvēri!»
 «Nu labi, ja viņi ir cilvēki, ja viņi ir zvēri — kā tad tos atdzīvināt?» Šī negrib, negrib teikt, bet, kā neteic, tā gāž apsi gar zemi.
 «Negāziet, negāziet — teikšu, teikšu! Paņem no apses praula zemes un uzbirdini uz akmeņiem,tad viņi atdzīvosies!»
 Tā notika. Nu atgadās cilvēki, nu gadās vecākais brālis, viņa zvēri, palīgi, meičas tēvs, meičas māte un visi pavalstnieki, nu ņudz slimāk kā uz tirgus. Visi tagad apstāj apsi un nogāž ar visu raganu. Krītot šī neattop ne ar stibiņu sist, ne roku pacelt: visi zvēri pa virsu un saplosa gabalos. Jaunākais brālis apprec meiču un dzīvo ar vecāko brāli mīlīgi, saderīgi iemantotā pilī. Sievastēvs atdod znotam valdību.

# Kā brālis pūķi pārvar un māsas izglābj
*Difficulty: 0.0031*


Viņos laikos kādam tēvam bijuši četri bērni: viens dēls un trijas meitas. Meitas čakli aptecēja savu veco tēvu - atraikni - un dēls atkal nerima sirmgalvim kādu gārdāku kumosiņu piegādāt. Pie tādiem labiem bērniem tēvam bij īsti laimīgas vecuma dienas. Viņš mēdza teikt: "Bērni, ja tā arvienu saticīgi un mīlīgi dzīvosiet, tad pate Laimiņa jums uzsmaidīs! Un, tu dēls, ja es kādreiz mirtu, neprecies vis tūlīt, bet nogaidi, kamēr tavas māsas tautiņās aizgājušas. Ja maniem vārdiem paklausīsi, tad savā mūžā daudz ko sasniegsi."


 Dēls to apņemas un dzīvo vēl ilgi pēc tēva nāves ar savām māsām, kā dzīvojis. Tomēr kādā nebaltā dienā liktenis piepeši bij nospriedis citādi, viņš brālim atņem mīļotās māsas. Tas notikās tā: Kādā dienasvidū māsas tāpat pastaigājās pa dārzu. Te, kur gadījies, kur ne, briesmīgs viesulis klāt un aizrauj māsas diezin kur. Brālis izmeklējās trīs dieniņas raudādams - nekur atrast. Beidzot tas atstāj savas mājas un iet māsas pa pasauli meklēt. Nu iet, nu taujā, nu prasa, kā nekur, tā nekur. Un, kad nu vēl beidzot maizītes un pavaldziņas aptrūkst, tad nabaga brālis tiešam vairs nezin, ko nu iesākt, ko neiesākt.


 "Tomēr, lai kas," pats atkal apmierinās, "mājās iešana tik nav. Ja citādi ne, tad ēdīšu, kas tik ceļā gadīsies!"


 Drīzi pēc tam brālis satiek zaķi. Zaķis grib garām skriet, bet brālis saka tā: "Zaķīti – lempīti, neskrieni vis, esmu brīnum izsalcis, es tevi apēdīšu!"


 "Puisīti - brālīti - neēdi vis mani, iešu tev līdz, lai nedienās palīdzētu !"


 Labi. Drīzi pēc tam brālis satiek vilku. Vilks grib garām skriet, bet brālis saka tā:


 "Vilciņ - jērzaglīti - neskrieni vis, esmu izsalcis, es tevi apēdīšu."


 "Puisīti - brālīti - neēdi vis mani, iešu tev līdz, lai nedienās palīdzētu!"


 Labi. Drīzi pēc tam brālis satiek dundurus, lapsenes. Dunduri, lapsenes grib pāri skriet, bet brālis saka tā: "Dunduri - sūcēji, lapsenes - dūcējas, - nelaižaties vis man pāri, esmu izsalcis, es apēdīšu!"


 "Puisīti - brālīti - neēdi vis mūs, skriesim tev līdz, lai nedienās palīdzētum!"

 Labi. Drīzi pēc tam brālis satiek vanagu. Vanags grib aizlaisties, bet brālis saka tā: "Vanadziņ - līknadzīti - nelaidies vis projām, esmu izsalcis, es tevi apēdīšu!"


 "Puisīti, brālīti, neēdi vis mani, laidīšos tev līdz, lai nedienās palīdzētu!"


 Labi. Drīzi pēc tam brālis satiek vēzi, Vēzis grib aizrāpties, bet brālis saka tā: "Vēzīti - krābiķi - nerāpies vis projām, esmu izsalcis, es tevi apēdīšu!"


 "Puisīti, brālīti, neēdi vis mani, rāpšos tev nopakaļus, lai nedienās palīdzētu!"


 Labi. Puisītis - brālītis, zaķītis - lempītis, vilciņš - jērzaglītis, lapsenes - dūcējas, dunduri - sūcēji, vanadziņš - līknadzītis, vēzītis - krābiķis nu gāja taisni mežā iekšā. Otrajā dienā tie atron tādu māju dziļā mežā, kas uz vistas kājas griežas. To redzēdams, brālis sauc: "Istabiņa, istabiņa, apstājies, ceļa vīri grib atdusēties!" Istabiņa tūlīt apstājās. Ceļa vīri nu saiet iekšā un atron tur vecu veceni. Vecene grib zināt, kur šie eimot, bet brālis saka: "Dodi mums paēst, atvēli izdusēties, tad no rīta visu tev izteikšu!" Vecene tā ar mieru. No rīta brālis izstāsta vecenei galu no gala un lūdz, vaj nevarot pateikt, kur viņa māsas atrodas.


 Vecene saka: "Es tev, brālīt, nevaru pateikt, kur tavas māsas atronās, bet, kad tu noiesi pie manas otras māsas, tad tā varbūt gan to pateiks."


 Visi nu aizgāja. Otrā dienā tie dziļajā mežā ierauga tādu pašu māju, kas uz vistas kājas griežas. To redzēdams, brālis sauc: "Istabiņa, istabiņa apstājies, ceļavīri grib atdusēties!" Istabiņa tūlīt apstājās. Ceļavīri saiet iekšā un atron tur tādu pašu vecenīti priekšā. Vecene grib zināt, kur šie eimot, bet brālis saka: "Dod mums paēst, atvēli izdusēties, tad no rīta visu tev izteikšu." Vecene tā ar mieru. No rīta brālis izstāsta vecenei galu no gala un lūdz, vaj nevarot pateikt, kur viņa māsas atrodas. Vecene saka: "Es tev, brālīt, nevaru pateikt, kur tavas māsas atronās, bet, kad tu noiesi pie manas trešās māsas, tad tā gan pateiks."

 Visi nu aizgāja. Otrā dienā tie dziļajā mežā ierauga tādu pašu māju, kas uz vistas kājas griežas. To redzēdams, brālis sauc: "Istabiņa, istabiņa, apstājies, ceļa vīri grib atdusēties?" Istabiņa tūlīt apstājās. Ceļa vīri saiet iekšā un atron tur tādu pašu vecenīti priekšā. Vecene grib zināt, kur šie eimot, bet brālis saka: "Dodi mums paēst, atvēli izdusēties, tad no rīta visu tev izteikšu." Vecene tā ar mieru. No rīta brālis izstāsta vecenei galu no gala un lūdz vaj nevarot pateikt, kur viņa māsas atronās. Vecene saka: "Pateikšu gan, tavas māsas ir: viena pie līdakas, otra pie ērgļa, trešā pie lāča. Bet, iekams tu tur notiksi, tev jāiet pie raganas izkalpot jājamais zirgs. Pēc trīs dienas gājuma raganas mitekli sasniegsi."


 Ceļa vīri nu taisās raganas mitekli meklēt. Pēc trim dienam atron arī un brālis nu nolīgst ar raganu tā: ja varēšot trīs dienas no vietas raganai divpadsmit ķēves noganīt, tad dabūšot vienu kumeļu no raganas ķēvēm. No rīta brālis izdzen divpadsmit raganas ķēves ganos, kumeļi, visi divpadsmit, paliek stallī. Brāļa ceļa biedri arī iziet ganos līdz un apguļas viņam blakus, tik zaķītis - lempītis neguļ, tas par visiem šo reiz tas gudrākais. Viņš saka tā: "Guļ puisīti - brālīti - guļiet arī citi, bet es iešu noklausīties, ko ķēves laba runā."


 Zaķītis - lempītis aiztek diku deku pie ķēvēm un nu sadzird šādus brīnumus : viņas nebūšot vis muļķīgas, neiešot vis vakarā mājā, jo ragana esot pieteikusi cieti, lai, kamēr vienu dzenot, citas klīstot. To dzirdot, brālim noiet žvīks! pār kauliem. Bet dunduri - sūcēji, lapsenes - dūcējas tik saka: "Ko bēdāties! jo ķēves klīdīs, jo mēs dzenāsim. Nu, redzēs gan, vaj nepārtrieksim mājā."
 Un tā arī bija. Vakarā ķēves klīst, kā pinekļi. Bet līdzko dunduri sūcēji, lapsenes dūcējas sāk ādu ecēt - ķēves pāriet kā tauriņi. Ragana lād ķēves, bet šīs atbild: "Ej, ej, pati eji, tad redzēsi gan, ko tu iesāksi!"


 Otrā dienā tāpat. Trešā dienā zaķītis - lempītis, noklausījies, atnāk ar tādām ziņām: ragana esot pieteikusi ķēvēm, lai šo vakar, no kodējiem glābdamās, neskrienot vis uz mājām stallī, bet mežā, biezumos, tur kodēji nevarēšot nekā padarīt. To dzirdot, brālim noiet žvīks! pār kauliem, bet vilciņš - jēruzaglītis saka: "Ak tavu brīnumu ! Vaj tad tik vien nu kodēju pasaulē, kā dunduri, lapsenes, es jau ar vēl tādu amatu protu. Un biezumos man zobi īsti kā radīti priekš tam."


 Un tā arī bija. Vakarā dunduri - sūcēji, lapsenes - dūcējas, klūp gan virsū, bet ķēves biezumos iekšā. Tomēr nieki nelīdzēja, vilciņa zobi izdzina, dunduru, lapseņu dūrieni pārdzina. Nu ragana, pēc tam, kad ķēves labi izgānījuse, saka brālim tā: "Rītu dabūsi vienu kumeļu un tad sataisies, ka tieci reiz projām no manis!"

 Brālis, to dzirdējis, aiziet ar saviem biedriem gulēt, bet zaķītis - lempītis noklausās, ko ragana kumeļiem piesaka. Viņa saka: "Jūs vienpadsmit paliekat tādi, kā bijuši, bet tu, divpadsmitais - mans visuvarenākais, palieni citu rīt zem siles un izliecies par slimu, vaj pussprāgušu. Viņam ir brīv no jums divpadsmitiem izlasīties, kāds pašam patīk, tā pie līguma apsolījos. Ja būsi slims, tad viņš tevi neņems."


 Zaķītis - lempītis, tādas valodas noklausās un tūlīt - itin siltas - aiznes brālim. No rīta vienpadsmit kumeļi lēkā pa stalli, ka nekur dēties, divpadsmitais guļ garšļauku zem siles un pūšas slimāki par kalēja plēšam. Tos vienpadsmit ragana uzteic, debesīs celdama, bet par divpadsmito tik tādi vārdi sprēgā: "Nejēga bijis, nejēga paliks, kamēr nobeigsies!" Bet brālis neliekas to ne dzirdot, viņš ņemšot to slimo labāk, tie citi esot ļoti tramīgi. Šī gan negrib dot, bet, ko tu darīsi - līgums jāpilda.


 Brālis nu paņem savu kumeļu un aiziet no raganas mitekļa. Uz ceļa kumeļš saka: "Ja tu mani paganīsi baltā ābulā trīs dienas, tad būšu tāds, kā mana māte pie raganas. Ja tu mani ganīsi baltā ābulā sešas dienas, tad dabūšu trijus spārnus un būšu tāds, kā vētra. Bet ja tu mani ganīsi baltā ābulā deviņas dienas, tad dabūšu sešus spārnus un būšu tāds, kā viesulis."
 Tā notiek. Devītā dienā sešspārņu kumeļš pamāca brāli, lai zaķi, vilku, dundurus, lapsenes atlaižot, tie esot izkalpojuši, bet pats lai kāpjot viņam mugurā, vanagu lai ieņemot klēpī un vēzis lai ieķeroties viņam astē, tad būšot visus trīs aiznest pie pirmās māsas. Zaķītis - lempītis, vilciņš - jēruzaglītis ielec krūmos, dunduri - sūcēji, lapsenes - dūcējas ielaižas dobumos, bet vēzītis - krābiķis ieķeras sešspārnim astē un vanadziņš - līknadzītis nolaižas uz sešspārņa muguru, iesēzdamies brālītim klēpī. Zeme nodimdēja, vējš nošvīkstēja gar ausīm un sešspārnis pie pirmās māsas, pie līdekas mājas klāt. Tagad sešspārņu kumeļš saka: "Kāp puisīti - brālīti - nu zemē un ieej pie līdekas, sava māsas vīra, izrunāties, kas tāļāk darāms. Mēs trīs aiziesim aiz jūras kāpām atpūsties."


 Brālis ieiet pie māsas, māsai no prieka asaras birzt, bet līdekas pašulaik nav mājās. Māsa pavēdina, apguldina brāli un tad vēro, vaj vīrs drīzi nerastos. Pret vakaru līdeka pārnāk, bet, tikko sešspārņa pēdas ieraudzījis, tas pārbīstas, izsaukdamies : "Sieviņ apžēlojies, saki, vaj tās nav pūķa pēdas?"


 "Nav, jele nav, mans brālis atjāja pie mums ciemoties."

 "Nu, tad varu par cilvēku pārvērsties."


 Līdeka nu paliek par cilvēku un ieiet iekšā. Sievas brālis tam pretim un nu abi tik mīļi, it kā gadiem būtu redzējušies. Tomēr ilgi prieks māsas vīram acīs nespīguļo, drīzi tas iedomājās no sava bārga likteņa un tad itin bēdīgi nopūšas, sacīdams: "Kaut brālīt, tu spētu mani no pūķa nagiem atpestīt, tad būtu laimīgs. Pūķis nobūra vienu manu brāli par ērgli, otru par lāci un mani pašu par līdeku. Man ir tava jaunākā māsa par sievu, ērglim tava viduvējā māsa un lācim pate vecāka. Tomēr viens pats tu pūķi nepārvarēsi, ej tādēļ citurīt pie mana brāļa - ērgļa, tas tev varbūt palīdzēs, es esmu par vāju palīdzēt. Citurīt, saulītei lecot, man atkal jāpaliek par līdeku."


 No rīta brālis uzlec savam sešspārnim mugurā un noskrien pie otra māsas vīra - ērgļa. Sešspārnis ar vanagu un vēzi aiziet mežā atdusēties, bet brālis ieiet pie māsas - ērgļa mājā. Māsa to apkampj raudādama un tad paēdinājuse, apguldījuse, gaida savu vīru mājā. Ap vakaru ērglis pārnāk, bet tikko sešspārņa pēdas ieraudzījis, tas pārbīstas, izsaukdamies: "Sieviņ, apžēlojies, saki, vaj tās nav pūķa pēdas?"


 "Nav, jele nav, mans brālis atjāja pie mums ciemoties."


 "Nu, tad varu par cilvēku pārvērsties."


 Ērglis nu paliek par cilvēku un ieiet iekšā. Sievas brālis tam pretim un nu abi tik mīļi, it kā gadiem būtu redzējušies. Tomēr drīzi arī šis atminās savu bārgo likteni un, nopūzdamies, saka: "Kaut, brālīt, tu mani no pūķa nagiem atpestītu, cik tad būtu laimīgs. Tomēr viens pats tu pūķi nepārvarēsi, ej tādēļ citurīt pie mana brāļa - lāča, tas tev palīdzēs, es esmu par vāju priekš tam. Citurīt, saulītei lecot man atkal jāpaliek par ērgli."


 No rīta brālis uzlec savam sešspārnim mugurā un noskrien pie treša māsas vīra - lāča. Sešspārnis ar vanagu un vēzi aiziet mežā atdusēties, bet brālis ieiet pie māsas - lāča mājā. Māsa to apkampj raudādama un tad, paēdinājusi, apguldījusi gaida savu vīru mājā. Ap vakaru lācis pārnāk, bet tikko sešspārņa pēdas ieraudzījis, tas tūlīt uzprasa: "Sieviņ, te jau laikam pūķis maisījies? Kas tās par pēdām?"

 "Nav, jele nav, mans brālis atjāja pie mums ciemoties."


 Lācis nu paliek par cilvēku un ieiet iekšā. Sievas brālis tam pretim un nu abi tik mīļi, it ka gadiem būtu redzējušies. Tomēr drīzi arī šis atminās savu bārgo likteņi un, nopūzdamies, saka: "Kaut brālīt, tu man palīdzētu no pūķa nagiem vaļā tikt. Viens nespēju viņu pārvarēt, bet par abiem, tad vajaga pūķa ādai putēt. Rītu man atkal jāpaliek par lāci un tad pie darba."


 No rīta brālis pasauc savu sešspārni. Zeme nodimd, vējš nožvīkst un sešspārnis acumirklī ar vanagu, vēzi klāt. Lācis, to redzēdams, domā, ka pats pūķis atskrējis, bet brālis viņu mierina: Nav pūķa, nav, tas mans jājamais zirgs, tie mani biedri, vienu godīgi nopelnīju, citus godīgi iemantoju."


 "Tas labi, brālīt! Kad tev tāds jājamais zirgs, kad tev tādi palīgi, tad pūķi pārspēsim, kā nabagu. Pūķis dzīvo stiprā klints pilī, tādēļ steigsimies visi uz turieni."


 Viens, divi - visi pie pūķa klints klāt. Brālis grib ar savu sešspārni tūlīt iekšā doties bet lācis saka: "Tik karsti ne! Tu, brālīt, šodien palieci ar vanagu un vēzi ārpusē, es ar sešspārni tik iešu iekšā, sešspārnim spēks, man izmaņa. Rītu, tad, brālīt, tava reize un parītu pietiks visiem, ko darīt. Ja šodien par abiem varētum viņu tik saistīt, tad pilnīgi pietiktu. Nokaut, tas pirmā dienā neiespējams, jo pūķis ir nenonāvējams. Tomēr, tagad lai sākam, ka varam pie vakara tikt, iekams saulīte nav nogājuse."


 Klints durvis nokrakšķēja un sagāzās, pašas klintis nodrebēja un nu sešspārnis ar lāci ņēmās smaļi. Drīzi zeme dārdēja, drīzi klints gabali brākšķēja, drīzi bij dzirdami rūcieni, drīzi tumši dūcieni. Tā tas gāja līdz pusvakarei, kamēr tad lielais trācis apklusa un sešspārnis asiņains, lācis asiņains atstāj pūķa mitekli. Darbs nu bij pastrādāts, pūķis saistīts. Visi nu dodas mājā atdusēties un atpūsties, lai no rīta agri jo agri iesākto darbu turpinātu. No rīta lācis pirmais kājup. Viņš modina brāli, sacīdams: "Celies, brālīt, laiks pie darba doties, jo šodien tava reize lomu vilkt. Mēs citi paliksim ārpusē, bet tu eji caur sagāztajām klints durvīm taisni klintī iekšā. Dziļāki tu ieraudzīsi divas durvis: vienas pa labu roku, otras pa kreiso. Tās pa kreiso roku būs aizsietas ar lūku, tur tu neeji, jo tanī istabā guļ saistītais pūķis. Tas tevi ar dvašu vien pieraus klāt un norīs, turpretim pa labo roku eji droši iekšā, jo tanī istabā dzīvo mūsu lielākā palīdzētāja, daiļa meiča. Viņa ir ķēniņa meita, pūķis to ķēniņam nozaga un ieslēdza savā pilī. Lūdzi šai meičai, lai tā raudzītu pūķim izkrāpt, kur viņš savu beznāves spēku noglabājis."

 Tā notika. Brālis klusu ielīda pie meičas un meiča tūlīt - bez ruņas - devās pie pūķa. Pūķis gan taujā, taujā, kur šī tādas ziņas likšot, bet beidzot apdomājies saka: "Varu ar tev teikt, jo tu manu beznāves spēku tikpat nespēji rokā dabūt. Redzi, simts jūdžu tāļumā ir otrs, tāds pats klints kalns, kā šis. Tanī klintī ir pils, pilī ir briesmīgs vērsis. Šis vērsis ir mans beznāves spēks. Tomēr, ja vērsi arī nonāvētu, ir tad tu manu spēku rokā nedabūtu, nonāvētais vērsis pārvērstos par pīli gaisā. Un, ja tu arī pīli spētu noķert un nonāvēt, ir tad tu manu spēku rokā nedabūtu, nonāvētā pīle pārvērstos par olu un iekristu jūŗas dziļumos."


 Tā, nu bij meičai ziņas rokā, tā pastāsta puisītim - brālītim, brālītis sešspārnim, sešspārnis lācim. Visi nu dodas uz mājām, lai varētu atpūsties un sataisīties uz rītdienas darbiem. No rīta lācis pirmais kājup. Viņš modina brāli, sešspārni, vanagu, vēzi un saka tā: "Ceļaties, laiks pie darba doties, jo šodien mums visiem pietiks, ko strādāt."


 Neviens arī nekavējās - visi devās uz klints kalnu. Bij gan, ko ņemties, tomēr puspavakarē klintis bij izplēstas un briesmīgais vērsis nonāvēts. Bet, tikko vērsis pagalam, te žvikt! pīle no vērša ārā un gaisā augšā. Kā šī gaisā, tā vanags pakaļ un noplēš uz rāvienu. Bet tikko pīle pagalam, te pļunkt! ola no pīles ārā un pašos jūras dziļumos iekšā. Nu bij vēzim laiks: tas olai pakaļ un velk atspēries no dziļumiem ārā. Līdz ko ola uz sausuma, tā sešspārnis šļakt! sasper olu lupu lupās. Un tai pašā acumirklī saistītais pūķis, simts jūdžu tālumā, izpūš dzīvību. Un tai pašā acumirklī, kur gadījies, kur ne, ērglis atlaižas pa gaisu, līdeka izlec no ūdeņa. Visi trīs - lācis, ērglis, līdeka tagad nokrīt brālim pie kājām un, pārvērzdamies par cilvēkiem, saka tā: "Paldies, ka nāci ar savu sešspārni, ar saviem biedriem mūs no pūķa nagiem atpestīt. Tagad būsim arvienu cilvēki, nu esam laimīgi un līdz ar mums arī tavas māsas, mūsu sievas, laimīgas. Viņas tagad ir ķēniņienes un mēs tie paši ķēniņi, kas senāk. Pūķis mira, mēs dzīvosim. Tik jāsteidzas uz mājām, jo pavalstnieki diezgan pēc mums bēdājušies, un diezgan ilgi gaidījuši."


 "Steigties, steigties!" brālis atbild, "gan jau to panāksiet, bet pēc manām domām būtu šā darāms. Iesim visi pa priekšu pie manām māsām, paņemsim tās un tad dosimies uz nonāvēta pūķa pili, kur daiļā meiča palika. Mums jau jāredz, kur tā paliek, nedrīkstam aizmirst, ka tā bij mūsu lielākā izpalīdzētāja."


 Tā notiek. Visi aizsteidzās uz pūķa pili, meiču apraudzīt. Ak tu manu dieniņu, kur tā bij priecīga. Asaras raudādama puisītim - brālītim, tūlīt gar kaklu. Šņukstēdama, elsēdama meiča saka tā: "Paldies, puisīt, ka mani no pūķa nagiem izglābi. Man pieder liela valsts, ko no sava tēva mantoju, bet ķēniņa šai valstī vēl nav. Esi tādēļ tu mans ķēniņš, es būšu tava ķēniņiene. Šešspārnim turpretim, kā varonim, vajadzētu atkal palikt šinī uzvarētā pūķa pilī. Dzīvot."


 Un nu visi šķīrās: sešspārnis paliek pūķa pilī, vanags aizlaižas, vēzis ielec ūdenī, brālis apņem savu ķēniņieni un aiziet uz savu valsti, visas trīs māsas ar saviem ķēniņiem atkal aizsteidzās uz valstīm.


 Visi bij priecīgi un laimīgi.


# Putni māca balodim ligzdu darīt
*Difficulty: 0.0031*


Iesākumā balodis olas dējis zemē. Bet lapsa vienreiz izēdusi olas. Par to balodis briesmīgi sūdzējies: "Puspūru olu piedēju! - tukš!"


 Un tā viņš vēl šodien daudzinot. Bet nu lai turpmāk nelaimi novērstu, balodis saaicinājis citus putnus un apņemies izmācīties perēkli taisīt.


 Tomēr, kas noticis? Citi putni, tikko sākuši zarus vīt kopā — balodis jau saucis: "Protu, protu!" Labi, šie aizlaidušies: kad prot, ko tur vairāk darīt!


 Bet vēlāk balodis atjēdzies: neprot vis. Nu aicinājis otrreiz putnus talkā. Šie sanākuši, ievijuši atkal dažus zarus, gandrīz jau pusē būtu bijis gatavs, te balodis pulkā atkal: "Protu, protu!"


 Labi, kad prot, ko tur darīt — aizlaidušies. Bet, kur nu nejēga — ne pratis, nekā. Nu aicinājis vēl trešoreiz palīgā; bet putni vairs nenākuši. Un tā baloža pērklis palicis tāds rets: kā tikko olas cauri nekrīt.


# Laiskā vērpēja
*Difficulty: 0.0031*


Reiz vīrs piktojies uz savu slinko sievu: «Mums tik daudz vilnas, ko pūsti? Vērp dziju, aud vadmalu, nebūs jāstaigā man skrandās. Paskaties, kāds noplīsis esmu! Ja vēl nevērpsi, nudien, tevi aizdzīšu!»


 Bet sieva pēc tā vārda sasien vilnu truksnī un pati pa savu ceļu prom. Vīrs redz — joki nav, sievai vajaga būt dusmīgai — posīs taisni pa mežu priekšā, par putniņu dziedādams: «Vilna, vilna, vilna!»


 «Jā, vilnas putniņ! Tagad nesīšu vilnu ciemā vērpt!» sieva atbild un iet tikai savu ceļu.


 Vīrs klāt: lai tā nedarot, lai nākot mājā, dusmas aizmirsīšot. Labi, sieva paliek mierā. Te otrā dienā sliņķe atkal apnikusi vērpt. Vīrs skubina ar labu, šī ļauna pretim: «Ko vēl gribēji? Visa vilna man gandrīz savērpta: pilns tīnis klētī. Vēl vērptu, ja būtu tītavas notīt.»


 Vīrs netic: lai parādot! Aiziet klētī: šī paceļ drusku tīnim vāku un izņem pievērptu vārpstu. «Jā, ir gan!» vīrs atbild. Kamēr vīrs nav ne apskatījies, šī ātrumā atgrūdusi to pašu vārpstu tīnī atpakaļ un nu pacels vāku un rādīs otrreiz to pašu. «Jā, ir gan!» virs atkal atbild.


 Bet šī atkal atgrūdusi atpakaļ un rāda vēl trešo un ceturto reizi to pašu vārpstu. Vīrs domā: «Tad jau steigšus vien jārauga tītavas.» Tūliņ paķer cirvi un prom mežā tītavām kokus raudzīt. Sieva sabīstas: «Vai traks! Uztaisīs tītavas — būs jāvērpj tik tā kā tā. Pag, zinu gan!»


 Sieva knašām kājām aiztek mežā un dzied par zīlīti: «Čī! čī! kas taisa tītavas, tas drīzi mirs, čī! kas lāpa drēbes, tas ilgi dzīvos, čī!»


 Vīrs domā: «Parauj viņu piķis ar tītavām, ar jaunu vadmalu, labāk lai salāpa tos pašus vecos svārkus — nebūs jāmirst.»


# Zvēru karš lapsas dēļ
*Difficulty: 0.0031*


Vienam saimniekam bija pelēks runcis. Tas arvienu gulēja siltā krāsnī. Reiz kalpone Lība bija sabāzusi malku krāsnī, kā rītā maizi cept, un runcis bija palicis krāsns dibenā. Kad nu krāsns pilnā spēkā kurējās, runcis izspruka no krāsns lauka un taisni uz mežu prom.


 Mežā viņš satika lapsu, kura teica: "Es tevi ēdīšu!""Neēdi vis mani, lapsiņa, būšu tavs mīļais vīriņš!"


 "Labi!" lapsa mierā.


 Te vienu dienu lapsa satiks vilku un sacīs: "Tā tu arvienu mani piejokoji, bet nu vairs nevarēsi vis - nu man ir vīrs, tas tevi nositīs."


 Vilks domāja, diezin, kāds gan lapsas vīrs esot. Un tā satiek tais pašās jūtīs lāci un stāsta tam, lapsai esot vīrs gadījies! Lācis atbild, viņš arī esot tā dzirdējis. Beidzot abi norunā aiziet lapsas jauno vīru apskatīties, tad īsti zināšot.


 Labi, norunā — pie žagaru čupas rītu būšot saieties. Rītā noiet tur.


 Lācis uzrāpjas augstā kokā, vilks atkal apguļas zemē. Drīzi atnāk lapsa, ar savu vīru saķērušies, un nu runcis pamana vilka asti žagaros pakustamies. Šis domā: "Tā pele!" un sāk plēst. Vilks sabijies aizskrēja, bet runcis, no vilka tāpat sabijies, atkal uzmuka kokā, lācis atkal sabīstās no runča un krīt no koka, pagalam.


 Re, tā lapsas vīrs lāci nogalināja un vilku saplosīja.




 Krügers Jelgavā, A. Bīlenšteina kr., H. Bīlenšteina "Tiermärchen" 23. LP, VI, 36, 15. AŠ, II, 22b.


# Pieci brīnuma amatnieki
*Difficulty: 0.0031*


Viens tēvs sūta savus piecus dēlus pasaulē, sacīdams:


 «Eita katrs savādā amatā iemācīties!»


 Labi. Pirmā dienā aiziet vecākais dēls un ceļā satiek vectēvu. Vectēvs jautā:
 «Kur iesi?»
 «Amatā mācīšos!»
 «Kādā amatā?»
 «Pareģoņa amatā!»

 «Labi, dēls, ej tad taisni pa šo ceļu. Ceļa galā būs mana māja - tur tu par pareģoni iemācīsies.»


 Otrā dienā aiziet otrs dēls un satiek vectēvu. Vectēvs jautā:
 «Kur iesi?»
 «Amatā mācīties!»
 «Kādā amatā?»
 «Šuvēja amatā!»

 «Labi, dēls, ej tad taisni pa šo ceļu. Ceļa galā būs mana māja - tur tu par šuvēju iemācīsies.»


 Trešā dienā aiziet trešais dēls un satiek vectēvu. Vectēvs jautā:
 «Kur iesi?»
 «Amatā mācīties!»
 «Kādā amatā?»
 «Šāvēja amatā!»

 «Labi, dēls, ej tad taisni pa šo ceļu. Ceļa galā būs mana māja - tur tu par šāvēju tiksi.»


 Ceturtā dienā aiziet ceturtais dēls un satiek vectēvu. Vectēvs jautā:


 «Kur iesi?»


 «Amatā mācīties!»


 «Kādā amatā?»


 «Zadzēju amatā!»


 «Labi, dēls, ej tad taisni pa šo ceļu. Ceļa galā būs mana māja - tur tu par zadzēju iemācīsies.»


 Piektā dienā aiziet piektais dēls un satiek vectēvu. Vectēvs jautā:
 «Kur iesi?»
 «Amatā mācīties!»
 «Kādā amatā?»
 «Koklētāju amatā!»

 «Labi, dēls, ej tad taisni pa šo ceļu. Ceļa galā būs mana māja - tur tu par koklētāju iemācīsies.»


 Otrā gadā visi dēli pārronas pie tēva un nu rādīs, ko katrs māk. Tēvs saka zadzējam:


 «Ozolā perina svēteļu mātīte - izzodz, viņai nemanot, visas piecas olas, ka ne padēklis nepaliek.»


 Labi, zadzējs sāk strādāt un patiesi izzog olas, svētelienei ne jausmas, ka tukšu perēkli perina. Nu tēvs paņem galdiņu, noliek zagtās olas katrā stūrī, piekto olu galdiņa vidū un saka:


 «Nācu, šāvējs, - vai sašausi vienā šāvienā visas piecas?»

 Šāvējs vēro, vēro - te uz reizi knaukt: visas piecas pušu.


 «Tas labi!» tēvs nopriecājas.


 «Bet vai tu, šuvēj, varēsi sašūt?»


 Šuvējs sāk strādāt: un lasa, un knibinās, un šuj, un šuj - necik ilgi: olas veselas.


 «Tas labi!» tēvs nopriecājas. «Bet tu, pareģoni, saki man - ko tu labu iespēj?»


 «Spēju daudz, bet tagadiņ redzu, ka tur, jūras salā, ērglis aiznesis ķēniņa meitu, ja citi brāļi brauktu līdz, tad mēs meitu pārvestu.»


 Labi, šie braukšot. Un otrā, trešā dienā meita mājā. (Ceļā ērglis gan bija uzmācies, bet šāvējs nošāvis, krītot ērglis gan pārlauzis kuģim mastu, bet šuvējs sašuvis mastu.)


 Bet mājā brāļu starpā izcēlās ķilda - viens gribēja daiļo ķēniņa meitu, otrs. Beidzot tēvs izsprieda:


 «Tā galā netiksit, bet es teikšu: kas iespēs veselu nakti izgulēties tur dziļajā alā, lāču migā, tas būs cienīgs tik daiļu meitu apņemt.»
 Labi, papriekšu izgājās pirmie četri brāļi lāču migā ietikt, bet nekā - lācis rūkdams, plosīdamies tik tik neapslānīja šos. Beidzot raudzīs koklētājs. Aiziet alas tuvuma, sāk koklēt - lācis jau priecājas;pieies alai itin tuvu - lācis dej un lec, ieies koklēdams pašā alā, nosēdīsies migā - lācis kā jērs noguļas koklētājam blakus un klausās un klausās cauru nakti jaukajās skaņās. No rīta koklētājs pārnāk sveiks un vesels. Tēvs priecājas: «Jums, dēli, visiem vareni amati - tas tiesa! Bet, lūk, koklētājs iespēj vairāk, tādēļ ķēniņa meita pieder viņam.»
 Un otrā dienā koklētājs nosvinēja kāzas.

# Diena par īsu
*Difficulty: 0.0031*


Kāds saimnieks pārlieku izdzina gājējus. Tie jau tā strādāja no agra rīta līdz vēlam vakaram, bet viņam nekad nebija diezgan — pastāvīgi gaudās un sūkstījās, ka diena par īsu un alga par lielu.


 Reiz kāds, izjokot gribēdams, iestāstīja šim, ka dienu varot pavilkt garāku. Vajagot iedurt saulē trijzaru dakšas un stipri turēt, lai šī netiekot uz priekšu. Saimnieks varen nopriecājās par tādu padomu un pasūtīja kalējam lielas dakšas. Kad tās bija izkaltas un uzdzītas kātā, saimnieks pateica gājējiem:


 „Nu jūs strādāsiet tik ilgi, kamēr es turēšu sauli.”


 Ap launaglaiku saimnieks uzkāpa kalniņā, pacēla dakšas pret sauli un turēja. Pagāja viena stunda, otra, šim roka vairs neklausa - dakšas izkrīt laukā. Gājēji, redzēdami, ka saimnieks sauli vairs netur, meta darbam mieru. Saimnieks plīsa vai pušu aiz dusmām, jo saule vēl bija gabalā, taču pats tik stīvs, ka ne pieliekties nevar. Bet sieva viņu mierināja: „Nekas, vīriņ, rītdien sāc turēt sauli tad, kad tā jau vakarpusē. Tad tā stāv slīpi, tev būs vieglāk turēt.”


 Otrā dienā saimnieks uzkāpa kalniņā, kad saule stāvēja virs mežu galiem. Pacēla dakšas, izstiepa rokas uz priekšu un turēja. Taču šoreiz turēšana likās vēl grūtāka. Kādu stundu noturējis,te sametās raibs gar acīm, un saimnieks novēlās zemē kā pupu kūlis. Saimniece tikai ar lielām pūlēm to atdabūja pie dzīvības.


# Ko ceļa vīrs pieredzējis
*Difficulty: 0.0031*


Kāds ceļa vīrs, caur mežu braukdams, iemaldījies svešā būdiņā un lūdzis naktsmājas. Būdiņas saimnieks teicis: "Došu, došu, bet tad tev jāapņemas man rītā pastāstīt, ko esi pieredzējis un piedzīvojis."


 Labi. Ceļa vīrs nojūdz savu zirgu piedarbā un tad aiziet pie miera. Bet knapi pirmo miegu nogulējis, tas atmožas un ierauga istabu tik gaišu, kā dienā. Ceļa vīrs knaši uzlec, izberzē acis un taisās iet zirgu iebarot, jo viņam pilnas domas, ka nogulējies un ka dienas gaisma uzbrukuse. Iziet priekšnamiņā - nevar laukā tikt: resna sieviete sēž uz durvju kliņķa;pagriežas uz otru pusi: tur divas gultas un katrā gultā pa laulātam pārim. Tam vienam pārim odze no vienas mutes izlien, otrā ielien;tam otram pārim lēkā zelta putniņš no vienas mutes uz otru muti. Izskatās ilgu laiku, tomēr sieviete sēž uz sava kliņķa, kā sēdējusi. Beidzot viņš nogrūž sievieti nost no kliņķa un iziet ārā. Laukā tādi paši brīnumi: pie loga stāv liels vīrs, cirvis iecirsts mugurā, rati ripo pa sētsvidu riņķī vien, ragus velkas šļūteniski pa dubļiem krustām šķērsām un otrpus sētas vīrs stenēdams nes veselu žoga posmu ar visām vabām un stabiem uz muguras. Tas nu tas. Aiziet uz riju - tur neiet labāki: dakšas, trizuļi, kretuļi, spriguļi lec no viena kakta otrā, saukdami: "Kur tu - kur es? Kur tu - kur es?"


 Ceļa vīrs nu domā arī kādu vārdu iesaukties, bet acumirklī visa pasaule paliek tumša un gribot negribot jāiet atpakaļ gulēt. No rīta būdiņas saimnieks prasa: "Nu, stāsti, ko labu pieredzēji."


 "Ko nu redzēju - redzēju tik gaišu nakti kā pašu dienu."


 "Skaties, citā pasaulē būs nakts gaišāka par dienu. Nu, ko vēl redzēji?"
"Redzēju sievu uz durvju kliņķa."

 "Redzi, tās ir tās slinkās, kas nevīžo ne durvis ar muguru aiztaisīt. Citā pasaulē viņām jāsēž uz kliņķa. Nu, ko vēl redzēji?"


 "Redzēju vienam pārim odzi mutēs lienam un otram pārim zelta putniņu virs mutēm lēkājam."
 "Tas pirmais pāris ir tie, kas šinī mūžā savā starpā ķildojās - tiem ložņās viņā pasaulē odze vienā mutē, otrā mutē, tas otrs pāris turpretim tie, kas labi sadzīvo, tiem lēkās viņā pasaulē zelta putniņš gar galvām. Nu, ko vēl redzēji?"


 "Ārā ejot tā pate sieva vēl sēdēja uz kliņķa, bet es to norāvu zemē."


 "Nu, tad tu esi to no mokām atpestījis, citādi tai būtu tur vēl tagad jāsēž. Nu, ko vēl redzēji?"
 "Redzēju vīru, kam cirvis mugurā iecirsts."


 "Tas ir tas, kas vakaros nevīžo cirvi pie malas nolikt. No rītiem, pie darba iedams, tāds tev meklē saīdzis un aizkavē velti laiku. Viņā pasaulē tam jānēsā cirvis mugurā. Nu, ko vēl redzēji?"


 "Rati ripoja pa sētsvidu un ragi vilkās šļūteniski krustām šķērsām."
 "Tas ir tamdēļ, ka daži palaidnieki saimnieki rudeņos nenoliek ratus pie malas un pavasaros ragus. Viņā pasaulē tiem būs darba ar ratu un ragu noridāšanu. Nu, ko vēl redzēji?"
 "Tad viens vīrs nesa veselu žoga posmu ar visām vabām un visiem stabiem uz muguras."
 "Tas ir nelietīgs kaimiņš, kas slepeni iecēlis sprīža attālumā otra kaimiņa robežās. Viņā pasaulē tam jānēsā tāļāk paceltais uz muguras. Nu, ko vēl redzēji?"
 "Rijā dakšas, krizuļi, kretuļi spriguļi lēkāja no viena kakta otrā, saukdami: "Kur tu, - kur es?"


 "Tas ir tamdēļ, ka nenoliek pēc apkūlām daiktus savā vietā, bet kur nebūt. Tādiem nekārtībniekiem viņā pasaulē visi daikti būs jāsameklē. Redzi, visu to tev rādīju, lai zini ir citiem pateikt, kā pasaulē jādzīvo."


 To sakot, mājiņa ar saimnieku acumirkli nozūd un ceļavīrs ierauga savu zirgu iejūgtu uz viņu gaidām. Viņš apskatās labi un re: ceļš arī turpat.


# Brīnumu vārds
*Difficulty: 0.0032*


Kāds jauns cilvēks gājis pa pasauli ceļot. Vienā vakarā tas uzejot mežā mazu būdiņu. Būdiņa bijusi tukša, tikai viena liela kaste bijusi tanī. Jauneklis bijis izsalcis un tādēļ cerējis kaut ko kastē atrast. Attaisījis kasti vaļā, bet tanī atkal bijusi tikai kaste un nākošajā arī. Beidzamā kaste bijusi pavisam maza, un tanī bijis mazs papīrītis. Raksts uz papīrīša bijis tā izdzisis, ka ceļotājs varē jis izlasīt tikai vienu vārdu: kalps. Līdzko šo vārdu izlasījis, te kāda balss prasījusi: «Ko vēlaties, kungs?»


 Ceļotājs sacījis, ka šis vēloties galdu, pilnu ar ēdieniem. Tūliņ arī tā noticis: galds, pilns ar ēdieniem, ieradies būdiņā. Pēc ēšanas ceļotājs domājis: ja jau noslēpumainais kalps varot dot galdu ar visādiem ēdieniem, tad tas varot dot arī gultu. Nu jauneklis atkal lasījis:«Kalps!»


 Te uzreiz kalps jautājis: «Ko vēlaties, kungs?»


 Šis vēloties mīkstu gultu. Vēlēšanās tūlīt piepildījusies. Otrā rītā ceļotājs lasījis atkal: «Kalps!»


 «Ko vēlaties, kungs?» balss vaicājusi.


 Ceļotājs atbildējis, ka šis vēloties pili pie tuvākā ķēniņa pils, bet daudz lepnāku un skaistāku nekā ķēniņam. Tā arī noticis. Ķēniņa pilij pretī radusies viena cita pils — vēl lepnāka un skaistāka. Ķēniņam nepaticis, ka viņa pilij pretī sveša pils un vēl lepnāka. Ķēniņš pieteicis jaunajam ķēniņam karu. Vecajam ķēniņam sanācis liels pulks karaspēka, bet jaunajam ķēniņam bijis kādas trīs reizes vairāk. To redzēdams, vecais ķēniņš teicis: ko nu šie karošot, labāk izlīgšot ar labu. Abi atlaiduši karapulkus un noslēguši mieru.


 Ķēniņam bijusi skaista meita, bet neviens neuzdrīkstējies to bildināt. Kādu dienu ceļotājs saucis kalpu. Kalps atsaucies. Ceļotājs t am licis atnest no ķēniņa pils ķēniņa meitu ar visu gultu, bet tikai tā, lai viņa nepamostos.


 Otrā rītā kungs licis kalpam ķēniņa meitu nogādāt atpakaļ. Nu ceļotājs gājis pie ķēniņa meitu bildināt. Ķēniņš bijis ļoti laipns un meitu apsolījis. Sarīkotas lepnas kāzas. Pēc kāzām jaunais ķēniņš ar sievu dzīvojis tīri laimīgi, bet te kādā dienā kalps ieradies pie kunga un sacījis: «Cienījamais kungs, visu šo laiku esmu tikai tev kalpojis. Visas tavas vēlēšanās esmu tev izpildījis, bet tagad es gribu arī no tevis mazumiņu lūgt.»


 Kungs prasījis: ko tad šis vēloties? Kalps teicis, ka vēloties to papīrīti atpakaļ dabūt, kas bijis kastē. Ak tā! Jā, jā, lai ņemot vien atpakaļ to papīrīti. Kalps paņēmis.


 Naktī ceļotājs pamodies un jutis briesmīgu aukstumu. Brīnījies, kā pilī varot tā salt. Arī ķēniņiene pamodusies un brīnījusies, kā pilī tā varot salt. Kad aususi gaisma, abi ieraudzījuši, ka neguļ pilī, bet vecā meža būdiņā. Tad ceļotājs teicis ķēniņienei: «Ej tu pie saviem vecākiem, jo tu esi ieradusi lepni dzīvot, bet es palikšu pie sava — iešu ceļot.»
Un tā tie abi aizgājuši katrs savā vecā dzīvē.

# Savādais briedis
*Difficulty: 0.0032*


Vienam ķēniņam ir daiļa, daiļa princese. Zināms, tādai jau prinču netrūka - bariem, jāsaka, lasījās, bet šī neiet ne pie viena - neviens neesot tik stalts un arī nemākot tā koklēt kā tepat tēva sulainis, tādēļ to viņa gribot, to arī precēšot. Tēvs gan skaidri gaisā: «Vai ārprātā! Tādu skrandainu znotu iedomājusies — to ne, to ne!» «Nē, nē!» Šī atbild—lai tad paliekot. Bet ko tēvs tur ilgi činkosies - aizdzen sulaini pie kāķa un domā: «Gan. tu, meita, aizmirsīsi viņu, kad tas negrozīsies vairs acu priekšā.»


 Tā nu paliek kādu laiku. Tomēr sulainis, sava tēva būdiņā slēpdamies, neguļ vis dīkā - ače, iedomājies lielu,lielu koka briedi gatavot. Citi brīnās - kur tādu likšot?


 «Ā, kas var zināt?» šis tikai atbild un tēš joprojām. Bet kas tādam par iedomu? Tiklīdz briedis gatavs, tā pagrābj savu kokli, ielien brieža vēderā un lūdzas tēvam, lai vedot ērmu ķēniņa pilī pārdot, bet lai nesakot, kas briedim vēderā. Labi, kas tēvam liela nelaime — vedīs arī. Bet pils priekšā sāk šis tur iekšpusē koklēt tik sēri, tik jauki, skaidri vai asarām jābirst. Iznāk ķēniņš, daiļa princese, visi citi - kur tādu kustoni esot grābis? «Vai, ķēniņ, kādi nu mežā nav!» «Vai viņš arvienu tā dzied?» «Dzied gan, bet, ja sauntumojas, — paslinko lai.» «Cik gribi par viņu?» «Nu ko tur, ķēniņ, daudz prasīšu, jūs jau paši zināt. Cik atmetīsiet — atmetīsiet!» Labi, salīgst. Un nu ķēniņš, prieka pilns par savu savādo briedi, to vien daudzina: «Re, bērni, kādi brīnumi vēl notiek plašajā pasaulē!»


 Bet princese gan — tā pazinusi briedi no dziesmas vien, tūliņ tēvam gar kaklu: lai dāvinot viņai pirkto briedi! Jā, jā, tēvs domā, lai padarbojas ar briedi, aizmirsīs drīzāk sulaini. Briedi ienes princeses istabā, un nu jaunie ļaudis kopā atkal. Dienu sulainis iekšpusē koklē, šī klausās, bet nakti, kad ķēniņš guļ, brieža vēders tukšs. Tomēr — kas ir — nedēļu vēlāk tāds nolāpāms skauģis — ačel, pils pavārs iečukst ķēniņam - labi tur neesot, tai brieža vēderā,kas tas par briedi, tik ilgi neēdis? Ķēniņš pārdomā: «Var viss būt — šķelsim vēderu vaļā!»


 Atšķel — vai, tēte! — izlien senākais sulainis nobālis. Ūja! tās dusmas tagad ķēniņam - ilgi tā nebija spārdījies. Un tūliņ pavēl sulaini cietumā spostīt un princesi — pats vēl nezina, ko ar to izdarīt. Bet princese karstās bailēs — špukt! — tamēr pa logu ārā un labāk skries ūdenī nekā tēva bardzību klausīsies. Skrien, skrien, bet sulainis tamēr cietuma lodziņā noskumis skatās šai pakaļ. Jau bēgle pašā jūrmalā, te saceļas melns mākonis kā viesulis, pagrābj princesi, piekabina mugurai spārnus un aizved uz jūras salu drošumā. Sulainis nobrīnās, kas viņai par lepniem spārniem - tīri atspīd un nolaistās vien, pa jūras salu staigājot.


 Ķēniņš izmeklējas vienu dienu, otru dienu savu meitu — nekur atrast. Bēdās gan izsolās atradējam princesi par sievu atdot, ko visu ne, bet nekur un nekur. Te trešajā naktī ķēniņš sapņo - pie viņa gultas atlaižoties sieviete un sakot: «Laid koklētāju, tad princesi atradīsi!» No rīta ķēniņš bija lielās domās: «Žēl būtu tādu pārgalvnieku atsvabināt, bet meitas dēļ taču būs jālaiž.»


 Izlaiž koklētāju - vai zinot princesi atrast? Varbūt gan! Lai tikai padodot laivu. Prasi, kā šis nezinās, kad skaidri redzējis. Aizbrauc pie salas — jā, princese iznāk pretim sveika, vesela. Abi iesēžas laivā un brauc pie tēva.


 Tagad ķēniņam bija jādod meita koklētājam, vai grib vai negrib.


# Aitu gans
*Difficulty: 0.0032*


Mātes citi dēli izmācās visādus amatus, tikai jaunākais negrib no amata nekā ne dzirdēt:


 «Kad es nevaru izmācīties par ķēniņu, tad es labāk eju ganīt aitas!»


 Māte ar viņu nekā nevar izdarīt un raida to aitas ganīt.


 Turpat ķēniņam ir skaista, jauna meita, skuķe kā rožu pumpurs. Viņa katru dienu ap pusdienas laiku pazūd. Neviens ne zina, ne redz, ne arī mana, kur viņa palikusi. Ķēniņš apsola tam savu vienīgo meitu, kā arī visu valsti, kas viņam varētu pateikt, kur viņa meita katru pusdienu paliek. Gan pieteicas visvisādi apsargāt un uzskatīt ķēniņa meitu, bet nevienam neizdodas izzināt, kur viņa paliek. Tikko pusdiena klāt - viņa turpat acu priekšā pazūd un vēlāk turpat ierodas. Kādu dienu aitu gans gana atkal savas aitas un stabulē, ka plīst vien, kad pie viņa pienāk vecs vīriņš un saka:


 «Aizej pret pusdienu kalna galā pie rožu krūma - tur ir liels akmens, skaties vienmēr uz to, tad tu ko redzēsi!»


 Vecais vīriņš aiziet atkal projām. Aitu gans sadzen aitas vairāk vienkopus un poš augšā, pašā kalna galā. Kā jau viņam teikts, viņš tur atrod rožu krūmu un akmeni. Ganelis aizlien aiz rožu krūma un itin cieši skatās uz akmeni. Pret pusdienu viņš redz, ka pie akmens atgadās jauna, skaista meita, paceļ akmeni un palien tur apakšā. Pēc varbūt stundas laika akmens atkal paceļas, meita iznāk ārā, noliek akmeni atkal, kā bijis, un pazūd. Ganelis izskatās, izdomājas:


 «Diezin kas tā varētu būt?» - un iet atkal pie savām aitām.


 Otrā dienā pret pusdienu viņš iet atkal kalna galā un paslēpjas rožu krūmā. Ap pusdienu ierodas atkal pie akmens skaistā sieviete, paceļ akmeni un zem tā pazūd. Gans brītiņu nogaida un tad dod pakaļ. Akmeni viņš tāpat uzveļ, kā bijis, un tad iet pa jauku celiņu uz priekšu. Celiņa katrā pusē aug ļoti skaisti koki sudraba, zelta un dimanta lapām.


 Aitu gans tikai iet, arvienu gar malām slapstīdamies, skaistajai sievietei pakaļ, kamēr viņa nonāk pie lielas pļavas, kur ziedējušas tik spožas puķītes kā pie debesīm zvaigznes.


 Aitu gans noslēpjas turpat pļavmalā starp sudraba kokiem un gaida, ko šī darīs. Tikko skaistā meita ieiet pļavā, nāk no otras puses vairākas tādas pašas skaistas meitas viņai pretī un dod labdienu:


 «Labdien, ķēniņa meita, - vai tikai tev kāds nenāca pakaļ?»


 Skaistā meita, kura bija ķēniņa meita, atskatās atpakaļ un tad drošina:


 «Nebīstieties vis, māsiņas, mēs vēl ilgi dzīvosim kopā. Lai gan tēvs apsolījis mani tam atdot par sievu, kas viņam pateiks, kur es katru pusdienu palieku, tomēr no visa pulka mani neviens nevar novaktēt.»


 «Piesargies, piesargies, ja gribi palikt mūsu sadraudzībā!»


 Visas saķērušās aiziet pļavas vidū un pin no zvaigžņu puķēm vainagus. Ko viņas tur runāja, gans, sudraba krūmos paslēpies, nevarēja sadzirdēt. Pēc brīža visas atkal piecēlās, citas ar vainagiem aizgāja pār pļavu projām, princese viena pati gāja pa celiņu līdz akmenim, pacēla to, izlīda ārā un pazuda.


 Aitu gans nogaidīja, kamēr viss apklusa, tad nolauza no katra koka pa zariņam - no sudraba, zelta un dimanta kokiem - un gāja pa akmens caurumu ārā. Vakarā viņš pārdzina aitas mājā un stāstīja, ka nu vis vairs aitas neganīšot, esot izmācījies par ķēniņu. Visi viņam smejas, domāja, ka viņš muļķa prātā. Bet otrā rītā šis tikai agri, agri prom pie ķēniņa:


 «Vai jūs dosit man savu princesi par sievu, kad es jums pateikšu, kur viņa katru pusdienu paliek?» aitu gans prasa ķēniņam.


 «Ko solīju, to izpildīšu!» ķēniņš viņam atteica, «bet kad tu tikai patiesi zini?»


 Atsauc princesi. Aitu gans viņai prasa:


 «Vai tu pusdienā mani arī neņemsi līdzi uz kalna pļavu?»


 Princese nosarkst:


 «Uz kādu kalna pļavu?»


 «Uz to kalna pļavu, kur aug skaistas zvaigžņu puķītes, no kurām daiļās jaunavas pin vainagus, kur gar ceļmalu aug dimanta, zelta un sudraba koki.»


 Aitu gans izvelk no kules nolauztos zariņus un tur tos viņai priekš acīm. Princese sāk raudāt, aitu gans ir atklājis viņas noslēpumu, nu viņa vairs nevar tikt atpakaļ pie savām kalna pļavas māsām. Princesei bija jāiziet pie aitu gana.


 


# Dieva dotā sieva
*Difficulty: 0.0032*


Kāds kungs bija atdevis kādam vīram meža stūrīti. Vīrs tūlin uzcēla mazu būdiņu, ietaisīja mazajā stūrītī lauciņus un apsēja labību. Bet mazie lauciņi neienesa tikdaudz, cik pārtikai vajadzīgs, vīram tādēļ bija jāiet pie kunga pelnīties. Kungs pavēlēja viņam celmus lauzt. Tomēr celmu laušana grūts, nešķirīgs darbs, tādēļ ir te nevarējis tik daudz nopelnīt, cik vajadzējis.


 "Cik gŗūti!" vīrs vienu dienu dziļi nopūtās.


 Un līdz ko šos vārdus izteica, te - kur gadījusies, kur ne -pienāca daiļa sieviete sacīdama: "Nu, nu, no šīs dienas nebūs vairs tik gŗūti!" Sieviete bijusi Laima.


 Tā arī bija, otrā dienā darbs šķīrās pavisam citādi, celmi vēlās kā burkāni no zemes ārā - īsā laikā bija salauzta liela grava.


 Trešā dienā Laima atkal atnāca pie celmu lauzēja un uzprasīja: "Kā ir, vai vedas labāki?"


 "Paldies, paldies, man prieks!" Laima atteica un iegāja celmu lauzēja būdiņā atpūsties.


 Bet tai pašā acumirklī muižkungs izlīda no biezumiem un uzprasīja: "Celmulauzēj, kas tā par sievieti, kura nule pat iegāja istabā?"


 "Dievs to zin? Tā viņa atnāk, tā aiziet!"


 "Ak tā! kungs mani sūtīja, lai apskatos, ko te laba dari, un tu nāc ar blēņu izrunām, neteiksi man taisnību."


 "Tās nav nekādas blēņas, patiesi nezinu, kas tā tāda. Tik daudz tik zinu, ka viņai spēcīgi vārdi. Līdz ko vienu vārdu man par labu sacījusi, tūlin darbs šķiras pavisam citādi, celmi iet laukā kā pekas."


 To dzirdēdams, muižaskungs steidzās uz māju pie kunga un sastāstīja tam pilnu galvu, ko redzējis, ko atradis. Kungs iesākumā neticēja, bet muižaskungs nodievojās: "Tici droši, tā nav kaut kāda sieviete, viņas vārdiem esot brīnišķīgs spēks. Tu nezini, kā celmu lauzējs ar celmiem dzīvo, tīri kā ar sapuvušām pekām. Mums vajaga sievieti te muižā dabūt, lai būtu kā būdams. Tik viena nelaime, viņa ar labu nešķirsies no celmu lauzēja. Bet pag, kas man prātā. Sūtīsim celmu lauzēju no pasaules ārā, raidīsim viņu pie mēneša tādu un tādu ziņu atnest, un pieteiksim, lai triju dienu laikā no mēneša atpakaļ. Saprotama lieta, ka turp nokļuvis, tas mūžam vairs nespēs atpakaļ atgriezties."

 Tāda runa kungam patika. Viņš tūlin uzdeva celmu lauzējam pie mēneša steigties un tādu un tādu ziņu pārnest. Celmu lauzējs raudāja gaužas asaras. Te Laima klāt.


 "Ko raudi?"


 Tā un tā, vīrs atbildēja.


 "Nekas, es aizsviedīšu šo kamoltiņu līdz mēnesim. Sviežot kamoltiņš izrisināsies no šīs vietas līdz pat mēnesim. Ej tik pa izrisināto dzijiņu vien, tad notiksi itin drīz turp un atpakaļ.


 Labi! Pēc trim dienām celmu lauzējs bija no mēneša ar ziņu atpakaļ. Kungs brīnījās, muižas kungs raustīja plecus. Bet otrā dienā muižas kungam Jau cits atkal kas prātā.


 "Sūtīsim viņu pie saules ziņu atnest - tas daudz tālāku!" Labi, aizsūtīja pie saules. Bet Laima izmeta atkal citu kamoliņu un celmu lauzējs bija trijās dienās kā tauriņš ar ziņu at pakaļ. Kungs brīnījās, muižas kungs raustīja plecus. Bet otrā dienā muižas kungam jau cits atkal kas prātā.


 "Sūtīsim viņu uz elli pēc ziņas, no turienes viņš gan neatgriezīsies."


 Labi. Bet Laima atkal izmeta citu kamoltiņu. Kamoltiņš risinājās, risinājās, kamēr apstājās pašā elles dibinā. Celmu lauzējs- gāja pa izrisināto diedziņu vien un nonāca pie elles vārtiem. Tur tas atskatījās atpakaļ un ieraudzīja savu muižas krogu aiz muguras. Muižas kungs šoreiz bija jājis vīram pakaļ, lai redzētu, vai tik viņš patiesi līdz ellei noiet. Izrisināto dziju muižas kungam nebij lemts redzēt, to tik celmu lauzējs spēja saredzēt.

 Celmu lauzējs muižas kunga nemaz neievēroja, viņš atvēra elles vārtus un gāja droši iekšā. Bet līdz ko pirmo soli paspēra, te celmu lauzējs pašās krūtīs saskrējās ar sava kunga nelaiķa tēvu. Velns bija sūtījis kunga tēvu smagas mucas pār žogu velt. Tomēr kas celmu lauzējam ar mucām par daļu? Viņš tik gāja ellē iekšā un kunga tēvs atkal aizgāja, kur tam jāiet. Pēc kāda brīža celmu lauzējs bija gatavs ar savām darīšanām, viņš gāja laukā no elles. Velns līdz vārtiem to pavadīja, pie kam nevilšus uzmeta acis uz vātim un mucām. Kunga tēvs vēla mucas stenēdams. Muižas kungs, turpat stāvēdams, domāja: "Pag, pag, mazu lietu palīdzēšu savam senākajam maizes tēvam."


 Viņš nolēca no zirga un pielika ir savas rokas, bet mucas necēlās un necēlās.


 Velns, to redzēdams, pagrāba metamo un iesaucās: "Ak tā, divi tādi resni tēviņi nevarēs man nieka mucas pacelt!"


 To sacīdams, velns deva, ko jaudāja, vienu muižas kungam, otru kunga tēvam. Un kamēr celmu lauzējs tur skatījās, muižas kungam jau bija atsistas plikas ribas. Celmu lauzējam vairs netika redzēt, viņš nospļāvās un labāk gāja uz māju.


 Otrā, trešā dienā muižas kungs pusdzīvs pārradās. Viņš rādīja kungam savas ribas un izstāstīja visas briesmas, gan par tēvu, gan par velnu.


 To dzirdēdams, kungs nejauki sadusmojās uz vīru. "Pagaidi tu, celmu lauzēj!" viņš dudināja, "tagad likšu izrakt garu, tumšu alu, abos galos ar izeju un triekšu tevi tur cauri. Alas vidū nolikšu slepenu katlu ar vārošu ūdeni - gan tad tu nopluksi!"


 Bet Laima jau pateica priekšlaiku celmu lauzējam, kas, tam nāksies darīt, piekodinādama, lai tik ejot droši vien caur alu, tam nekaitēšot itin nekas.


 Noteiktā diena pienāca. Celmu lauzējam bija jāiet caur alu. Viņš gāja. Pēc tāda brītiņa alā nogāja pļunkt! Kungs ar muižas kungu gardi iesmējās. Pagāja atkal brītiņš. Te, kas tas? Celmu lauzējs izlien no alas sveiks, vesels un pie tam vēl viscaur ģērbies vienā zeltā.


 Kur tu zelta drēbēs tiki?" tie tūliņ uzprasīja. "


 "Kur tad tiku? Līdz ko gāju, tā iekritu tādā katlā un, kā no katla izlīdu, tā atrados vienā zeltā."


 To dzirdēdams, kungs un muižas kungs steidzās alā, lai tīšā prātā lēktu katlā. Ielēca gan, bet neizlēca vairs: abi nopluka. Gāz taisno deviņas reizes, deviņas reizes tas tomēr uzcelsies!


 2. A. 465. C. Baltausis ar Gothardu Kr. Vircavā. LP, III, 26.





# Dēls iet pasaulē darbu meklēt
*Difficulty: 0.0032*


Kāds tēvs sūta savu dēlu pasaulē darbu meklēt. Dēls iedams satiek mežā vīru. Vīrs prasa:
 «Vai nevari pie manis nākt par kalpu?»
 «Kālab ne? Cik maksāsi par dienu?»
 «Sieku naudas!»
 «Labi!»

 Dēls aiziet vīram līdz. Nu iet, nu iet līdz vēlam vakaram, beidzot apstājas pie lielas alas. Vīrs lien alā iekšā - dēlam jālien pakaļ. Kādus simt soļus palīdušiem, gadās uz reizi gaišs, paskatās - alas dibinā tāda pils, ka mirdz vien, un visapkārt liela, plaša pasaule.


 Ieiet pilī - ēdieni, dzērieni tie labākie, jāsaka, ko savu mūžu neesi baudījis, tas viss, cik tik vēlies. Bet, līdz labi paēd, te vīrs - tas bijis velns - jau ieminas:
 «Dēls, ja esi paēdis - nāc, ierādīšu darbu!»
 «Jā, jā!»
 Vīrs aizved dēlu uz stalli un saka:

 «Tavs darbs tikai būs arvien apkopt šos četrus kumeļus un stalli izmēzt.»
 «Jā, jā, padarīšu gan!»

Vīrs aiziet, un dēls sāk kumeļus kopt, bet viens kumeļš paēd, paēd - nopūšas, paēd, paēd - nopūšas.


 «Kādēļ, zirdziņ, vienā gabalā tā nopūties?» dēls jautā.

 «Jā nu, tas vīrs, pie kā esi salīdzis, nav vis labais, un mēs četri esam apburti ķēniņa dēli. Ja nevarēsi visu izdarīt viņam pa prātam, tad tevi arī noburs par zirgu. Tādēļ klausi mani - ieej, kamēr vīrs guļ, dārzā, norauj divus ābolus, ielien klusu jo klusu pie viņa gultas un paņem no pagalvja tos sienamos, ko tur redzi, tad steidzies pie manis šurp un kāp man mugurā! Es tevi aiznesīšu no šejienes projām.»


 Dēls visu tā izdara, kā mācīts. Un, līdzko nu kumeļam mugurā, kumeļš paceļas gaisā un laiž pār jūru kā vējš, pateikdams dēlam tik atpakaļ neskatīties. Ap vakaru dēls jūtas nokusis, kumeļš to mana un tūdaļ pamāca:
 «Met vienu ābolu pār kamiesi jūrā!»

 Dēls iemet. Tūdaļ gadās saliņa pašā jūras vidū, kur atdusēties. Otrā dienā itin agri dēls izgulējies kāpj atkal kumeļam mugurā un laižas cauru dienu pār jūru. Ap vakaru atkal jūtas noguris. Lai sviežot otru ābolu pār kamiesi. Labi. Tūdaļ gadās sala, kur atdusēties. Trešā dienā jūra nobeidzas un šie abi nolaižas zemē pie svešas ķēniņa pils. Kumeļš pazūd acumirklī, bet dēls ieiet pie ķēniņa pēc darba apprasīties. Ķēniņš salīgst dēlu par dārznieku. Bet ķēniņam trīs meitas, tās bija ieņēmušās katru dienu nākt pie jaunā dārznieka puķes lūkoties. Dārznieks labprāt rāda visām trim savas puķes, bet jaunākajai ķēniņa meitai iztop labāki. Tai iedod vēl saplūktās puķes, pārsietas tiem sienamiem, ko no velna pagalvja paņēmis. Jaunākā ķēniņa meita brīnum uzteic puķes, bet jo vairāk sienamos. Kur tik tādus esot dabūjis?!


 Bet nezin pēc kāda laika atdauzās pilī divi ķēniņa dēli uz precībām. Ķēniņš labprāt atdod ķēniņa dēliem savas vecākās meitas, bet šie kā ēst - lai dodot jaunāko! Ķēniņam tīri gals rokā, nekā ierunāt, ne apmierināt. Beidzot ķēniņam sirds aptekas, viņš nosaka īsi un strupi:


 «Ja tā neesat mierā, darīšu citādi. Rītu lai sanāk visi mani pavalstnieki pie viņa kalna. Manas meitas visas trīs uzkāps kalnā un metīs pa zelta ābolam. Pie kura kājām zelta ābols nokritīs, to metēja apņems par vīru.»

 Sanāca pasauls ļaužu - kurš nu negribēs ķēniņa meitas? Papriekšu met abas vecākās meitas, tām zelta āboli nokrīt pie abu ķēniņa dēlu kājām. Beidzot metīs jaunākā - tai nokrīt zelta ābols pie dārznieka kājām.


 Citi priecājas, ka dārzniekam tāda laime, bet ķēniņa dēli pikti bez gala: viņi nevarot to paciest, ka tāds lupata esot par svaini un tad vēl jaunāko māsu paraudams. Ķēniņš pats esot tik tur vainīgs, un tādēļ viņi piesakot savu sievu tēvam karu. Nekā darīt, šie brūk virsū - ķēniņam jāturas pretī. Bet tūliņ pirmā dienā ķēniņam neiet nekādā jēgā ar karu - ķēniņš nobēdājies, znoti smietin smejas.


 Te otrā rītā priekš saules kumeļš klauvējas pie dārznieka durvīm. Dārznieks paver durvis, šis kā sadedzis:


 «Klausies - vai iesi savam sievastēvam palīgā? Tūliņ aizteci pie tā un tā ozola, piesit trīs reizes un lec tam mugurā, kas tur iznāks - būs labi.»


 Dārznieks aiztek pie ozola, piesit trīs reizes - iznāk sudraba zirgs ar sudraba bruņām un sudraba zobinu. Uzlec tam mugurā, piejož zobinu - saule patlaban lec, un šis nu laistās kā brīnums. Znotu karaspēki, tādu ieraudzījuši, domā, ka no pašām debesīm kāds sievastēvam palīgā. Sāk nu cirsties, nebija ne ko iesākt - kur sudraba zobins klāj, tur birst kā spaļi. Tai dienā sievastēvs uzvarējis, bet jājējs arī pazudis.


 Otrā rītā atkal priekš saules kumeļš pie dārznieka - lai ejot pie ozola. Aiziet, piesit - iznāk zelta zirgs ar zelta bruņām un zelta zobinu. Šis uzkāpj mugurā, piejož zobinu - saule lec, un jājējs laistās kā brīnums. Ienaidnieki domā, ka kāds no debesīm atjājis. Sāk nu cirsties, nebija ko iesākt - kur klāj, tur birst. Vecais ķēniņš atkal uzvarējis.

 Trešā dienā priekš saules atkal kumeļš klāt pie dārznieka - lai ejot vēl beidzamo reizi pie ozola. Aiziet, piesit - iznāk dimanta zirgs ar dimanta bruņām un dimanta zobinu. Uzkāpj mugurā, saule lec, un ienaidnieki tādā spožumā apmulst. Sāk cirsties, ienaidnieki, abi znoti, vecajam ķēniņam klāt - lai līgstot mieru, lai piedodot. Viņi nekad vairs pret savu sievu tēvu nekarošot. Ķēniņš piedod un nolīgst mieru, bet tai pašā brīdī jāj dimanta jātnieks garām. Ķēniņš par varu grib zināt, kas tas tāds, viņa glābējs, bet jātnieks ne teic, ne arī apstājas.


 «Tā ne!» Ķēniņš aiziet priekšā ar savu zobinu. «Tev būs teikt, no kurienes nācis!»


 Šis nesaka vis un piecērt dimanta kumeļam, bet ķēniņš ātri iedur ar savu zobinu dimanta jātniekam kājā, lai vēl atturētu. Bet nekā - dimanta jātnieks aiziet kā viesulis un nozūd dārznieka būdā. Tur tas mudīgi apsien brūci ar sievas lakatu un nesaka nevienam, ko izdarījis.


 No rīta ķēniņš taisa uz miera derībām lielas dzīres un salūdz visus pavalstniekus, arī dārzniekam jānāk. Bet dārznieks liek atbildēt, ka esot slims. Tomēr ķēniņš nav mierīgs, ies slimnieku apraudzīt. Aiziet - atron šo gultā ar pārsietu kāju, apskatās - turpat gultas galā arī dimanta zobins. Nu iznāk gaismā, kas bijis īstenais ķēniņa glābējs. Ķēniņš nezin, ko darīt no prieka, un tūliņ ieceļ savu dārznieku par ķēniņa pēcnācēju. Tagad sākas īstās dzīres.
 Pēc dzīrēm kumeļš saka uz jauno ķēniņu:

«Nu, vadzi, dārzniek! Aizved mani pie tā paša ozola un nocērt man kaklu! Tik nebaidies, tam tā būs notikt, lai celtos labums!»


 Labi. Līdz nu nocērt kaklu - kumeļš paliek par staltu princi, sacīdams: «Paldies, ka paklausīji! Tagad mans laiks pāri, jo biju noburts.»


# Klausi, ko māte saka!
*Difficulty: 0.0032*


Reiz āzis, auns, zostēviņš, gailis un kaķis kopā gājuši pastaigāties, bet mežā tiem uzbrukusi nakts. Nu visi nosprieduši būdiņu celt. Āzis apņēmies saviem ragiem baļķus lauzt, auns ar savu pieri zarus nošķibīt, kaķis saviem nagiem sūnas sakasīt, ar ko baļķu šķirbas aizsūnot, gailis upmalē jumtam meldrus lauzt un zostēviņš saviem platajiem spārniem jumiķa amatu izpildīt.


 Tā nu būdiņa bijusi viens divi gatava. Pēc vakariņām gājuši visi gulēt: auns krāsns priekšā, kaķis uz krāsns, zostēviņš plāna vidū, āzis galda galā un gailis luktā. Saticīgie ceļabiedri drīzi krākuši savā būdiņā.


 Ap pusnakti vilka māte vedusi savus divus dēlēnus amatā mācīt un nevilšu uznākusi uz jauncelto būdiņu.


 «Nu brīnumi!» viņa tūdaļ iesaukusies, «šorīt nācām pa to pašu vietu un neredzējām nekā. Skaidri, kā no zemes izburta.»


 «Māmiņ, iesim iekšā, redzēsim, kas būdiņā mājo!» vilcēni lauzušies.


 «Nē, nē, bērniņi! Visur, bet tikai te ne, ja negribam briesmās tikt!»


 Vilka māte, to teikdama, aizsteigusies gar upmali vien līdz kādam pakalniņam, kur nolikusies uz kreiso ausi un aizmigusi. Bet viens no vilcēniem pa to laiku aizsteidzies līdz būdiņai atpakaļ un iegājis iekšā. Āzis, laipns vīrs būdams, tūdaļ apkampis ienācēju tik mīļi saviem ragiem, ka visi logi nobrikšķējuši. Citi biedri arī atmodušies un tūdaļ steigušies viesi saņemt: auns ar pieri glaudījis sānus, zostēviņš izklapējis kažoku, kaķis no priekiem šķaudījis vien un paijājis nagiem ģīmi, un gailis, nevarēdams naktī redzēt, saucis: «Kur, kur? — dod man ar'!»


 No rīta vilka māte prasījusi dēliņam, kāpēc mati izplūkāti, kur tādi zilumi gadījušies.


 «Jā, māmiņ, kamēr tu gulēji, gāju raudzīt, kas būdiņā labs dabūjams. Bet, durvis atverot, mani viens dzelzs dakšām tūdaļ piespieda pie sienas, otrs sita ar bomi pa ribām, trešais knāba kaustuvē un pēra divām plenicām, ceturtais spļāva acīs un cirta pliķus, un piektais sauca: «Kur ir, kur ir? — dod man ar'!» Laime, ka no piektā tiku vēl vaļā!»


 «Nekas, dēliņ, kāpēc tu gāji? Vai neteicu, lai neiet!»


# Pastaris
*Difficulty: 0.0032*


Kādam zvejniekam apmirst visi dēli, tik jaunākais paliek. Tēvs jaunāko dēlu iesauca par Pastari.


 Reiz zvejnieks, ar savu Pastari jūrmalā zvejodams, ierauga lielu, savadu kuģi. Kuģis pienāk pie malas un apstājās. Neviena cilvēka neredz. Te uz reizi iznāk no kuģa apakšas liels vīrs - tas bijis pats velns - un uzsauc zvejniekam: "Ved šurp man savu dēlu - Pastari!"


 Zvejnieks atbild: "Ne es dēlu vedīšu, ne došu!"


 To dzirdēdams lielais vīrs ielec jūrā, izbrien malā, paķer Pastari, aiznes to uz kuģi un aizbrauc, kā viesulis. Pret vakaru kuģis apstājās jūras vidū pie kādas skaistas pils. Lielais vīrs ieved Pastari pilī un ierāda tam īpašu istabu, pieteikdams: "Ja nakti kaut ko dzirdi, tad nededzini uguni un neskaties!"


 Pastaris nu paliek viens pats istabā. Viņš noskumis doma: "Kas nu ar mani notiks, kas nenotiks - redzēs gan!"


 Vakarā tas liekās gulēt, bet neaizmieg. Līdz ko labi tumšs, tā sāk viens čabināties. Pastaris doma: "Čabinies, cik tu gribi, ne man uguns ir brīv dedzināt, ne arī ir, ko aizdedzināt!" Tā paliek. Otrā naktī tāpat. Trešajā naktī Pastaris nodoma pie sevis: "Tavu brīnumu ! kas te varētu vienā gabalā čabināties? Pag, pag, rītā runāšu lielajam vīram, lai aizved mani uz vienu dienu pie tēva pasērsties. Ja viņš to darīs, tad parunāšu tēvam šķiltavas un degli. Tā būs pareizi: gan tad tevi, putniņu, ieraudzīšu."
 No rīta Pastaris runa lielajam vīram, vaj nevarot viņu aizvest uz vienu dienu pie tēva pasērsties.
 "Kālab ne!" lielais vīrs atbild. "Bet atpakaļ braucot tev nav brīv it neka no tēva mājam līdz ņemt. Tad vēl: es palikšu uz kuģa tevi gaidīt, ja pret vakaru pirmo reizi kliegšu, tad atstāj tēva mājas un nāc, ja otrreiz kliegšu, tad esi jau pusceļā, ja trešoreiz kliegšu, tad jābūt uz kuģa."

 Labi. Pastaris otrā rītā pārbrauc pie tēva un izstāsta visu ko piedzīvojis, pēc ka nācis. Tēvs nevar izdomāt, ka lai šķiltavas, degli klusu aizved, bet Pastaris atsaka: "Iešūsim uguns lietas aiz svārku oderes, tad aizvedīšu kā nabagus!"


 Labi - tā izdara. Pret vakaru tēva mājas nodreb un notrīc: lielais vīrs kliedzis pirmo reizi. Pastaris steidzas projām. Līdz ko labi pusceļā, te zeme nodimd - lielais vīrs kliedzis otru reizi. Līdz ko labi jūrmalā, te jūra nožvākst: lielais vīrs kliedzis trešo reizi. Nu uziet uz kuģi. Lielais vīrs prasa: "Vaj paņēmi ko līdz?"


 "Pats labi redzi, ka nav neka!" Pastaris atbild.


 "Nu, tad brauksim!"


 Kuģis aiziet ka viesulis, viens divi pie pils klāt.


 Vakarā Pastaris aiziet gulēt, bet neaizmieg. Līdz ko labi tumšs, tā sāk viens čabināties. Pastaris tūlīt uzšķiļ uguni un ierauga daiļu meiču. Bet šī no uguns sabīstas un aizbēg.
 No rīta lielais vīrs pie Pastara iekšā.


 "Ak tā, tēviņ, tu man ugunī šķilsi! Nāci līdz!"


 Pastaris iet. Bet laukā lielais vīrs sagrābj Pastari un aiznes to pār jūru uz augstu, augstu kalnu, pašā virsotnē. Tur tas atstāj Pastari un pats pazūd.


 Pastaris izstāvas galotnē vienu dienu, otru, cik ilgi stāvēs? Raudzīs līst zemē. Nu lien, nu rāpjas, nu mocās un cīnās, kamēr tad lielām mokām trešajā dienā norāpjas ar saskrambātām rokam, asiņainiem ceļiem, sadriskātām drēbēm. "Labi, ka tik tāļu!" Pastaris iesaucās un iet taisni projām. Gar mežmalu iedams, tas ierauga nogāztu zirgu, iedurtu zobinu un četrus ēdējus izsalkušām mutēm. Pastaris grib garām iet, bet tie viņu nelaiž, sacīdami: "Puisīt, neej secen! Mēs četri virsnieki nogāzām šo zirgu, tev zirgs mūsu starpā jāizdala! Viens no mums ir zvēru virsnieks, otrs putnu virsnieks, trešais zivju virsnieks, ceturtais skudru virsnieks. Ja taisni mācēsi dalīt, tad tev labi samaksāsim."





 Labi - Pastaris ņemās dalīt. Zvēru virsniekam iedod abus činkšļus, putnu virsniekam abus plečus, zivju virsniekam viduci, skudru virsniekam galvu. Pastaris nu iedur zobinu kur atradis un grib tūlīt aiziet, bet virsnieki to nelaiž, sacīdami: "Tu mācēji labi dalīt, par to tev labi samaksāsim. Še tev no zvēru virsnieka viens sariņš. Ja tev kāda nelaime uzbruktu, tad pavirpini sariņu un piemini zvēru virsnieku - tūdaļ tavs spēks būs deviņreiz lielāks par paša zvēru virsnieka spēku. Tad še tev no putnu virsnieka viena spalviņa. Ja tev reiz kāda nelaime uzbruktu, tad pavirpini spalviņu un piemini putnu virsnieku - tūdaļ varēsi deviņreiz ātrāki skriet un laisties neka pats putnu virsnieks. Tad še tev no zivju virsnieka viens zvīnītis. Ja tev reiz kāda nelaime uzbruktu, tad pavirpini zvīnīti un piemini zivju virsnieku - tūdaļ varēsi deviņreiz vieglāki un ātrāki peldēt neka pats zivju virsnieks. Tad še tev no skudru virsnieka viena kājiņa. Ja tev kādreiz nelaime uzbruktu, tad pavirpini kājiņu un piemini skudru virsnieku - tūdaļ varēsi deviņreiz dziļāki zemē līst, nekā pats skudru virsnieks.


 " Labi - Pastaris pateicās par dāvanām un aiziet.


 Pret vakaru zeme sāk dimdēt, jūra putot un, re, lielais vīrs Pastarim klāt, noprasīdams:


 "Kas tev atvēlēja no kalna zemē līst?"


 "Pastaris atvēlēja!"


 "Ak tā!" lielais vīrs iesaucās, "nu, ja Pastaris atvēlējis, tad Pastarim jāizput!" Un nu lielais vīrs gāžas Pastarim virsu, bet Pastaris mudīgi, mudīgi pavirpina zvēru virsnieka sariņu, piemin viņu un tad sakampj lielo vīru tik sparīgi, ka visa zeme nodimd. Acumirklī lielais guļ ka bluķis. Nu cīnās, nu raustās, bet lielais nekur pabūt. Beidzot Pastaris saka: "Ja neteiksi, kur tava dzīvība atronās, tad piesiešu tevi tik stiprām saitēm pie šīs klints, ka ne mūžam vaļā netiksi - tev būs jānomirst badā ka sunim. Kraukļi tevi apēdīs!"


 Lielais vīrs lūdzās, lai tā nedarot, tas viņam par lielu kaunu, viņš būšot teikt.

 "Nu, labi, - tad saki - tiksi vaļā." Pastaris saka.


 "Redzi, Pastar, viņpus jūras ir tā pils, kur tevi pirmo reizi aizvedu Pils pagalmā ir stabs. Ja pie staba piesistu ar mazo pirkstiņu, tad nokristu zobins. Ja ar zobinu noietu uz tuvējo mežu, tad gadītos liela čūska mežā. Ja kāds spētu čūskai ar zobinu galvu nocirst, tad izskrietu no galvas zaķis. Ja zaķi noķertu, nokautu, tad izskrietu no zaķa balodis. Ja balodi noķertu, nokautu, tad izkristu no baloža pauts. Pautā guļ mana dzīvība. Bet tu to, Pastarīti, nevari ar visu savu milža spēku izdarīt, jo pauts krizdams iekritīs deviņas asis dziļi zemē."


 "Labi, tagad tieci vaļā!" Pastaris iesaucās. To teicis, viņš palaiž lielo vīru, aiziet jūrmalā, pavirpina zivju virsnieka zvīnīti, piemin viņu un tad pārpeld viens divi pār jūru līdz pilei. Ieiet pagalmā - jā, ir gan stabs. Pasit ar mazo pirkstiņu - zobins zvaukt! zemē. Nu saķer zobinu un steidzās uz mežu pēc čūskas. Čūska izlien šņākdama pretim, bet, ka Pastaris dod ar zobinu, tā galva ripodama aizripo. Tomēr tai pašā acumirklī zaķis arī ārā un lobj ko māk no meža ārā. Pastaris knaši pavirpina putnu virsnieka spalviņu, piemin viņu un noķer zaķi. Zaķis turas pretim, bet šņaķt! zobins noņem tam galvu. Līdz ko galva nokrīt, te balodis ārā un mākoņos augšā, bet Pastaris atkal pavirpina putnu virsnieka spalviņu, piemin viņu un noķer balodi, lai ir to nokautu. Līdz ko balodis pagalam, te pauts bļaukt! deviņas asis dziļi zemē iekšā. Tagad Pastaris pavirpina skudru virsnieka kājiņu, piemin viņu un ielien, kā skudra pantam pakaļ. Maz acumirkļos pauts no zemes apakšas ārā. Tagad Pastaris steidzas ar pautu uz pili. Aiziet tur - lielais vīrs jau priekšā.


 "Tu kāroji pēc manas dzīvības, lielo vīr, bet nu tava dzīvība manās rokās!" Pastaris iesaucās. To teicis tas drāž pautu lielajam vīram ar tādu sparu pierē, ka viss pauts sašķīst un lielais vīrs, augšpēdu atkrizdams, izpūš dzīvību.


 Pastaris nu bij brīvs, no sava kaklakunga tas bij atpestījies. Bet tagad tam stāv prātā tā daiļā meiča, ko toreiz uguni šķiļot, paredzēja. Viņš domā: "Kur citur tā būs, kā pilī? Jāiet raudzīt."


 Ieiet pilī: kā tad - meita sēž itin bēdīga.


 "Ko nu gaudi!" Pastaris tai uzsauc," priecājies labāk, jo lielais vīrs pagalam - es viņu uzvarēju."
 "Ko? Vaj patiesi?" meita brīnījās. "Kā, puisīt, par manu izpestīšanu tev lai atmaksāju?"


 "Palieci man par līgaviņu, tad būs atmaksāts." Pastaris atbild.


 "Labi - lai notiek tā.


 Un nu Pastaris pārveda savu līgaviņu tēva mājās un nosvinēja brašas kāzas.


# Raibā cūka
*Difficulty: 0.0032*


Sensenos laikos dzīvoja bagāts kungs. Kungam bija raiba, liela cūka, kas ganījās uz tīruma. Kādu dienu kungs redz ubagu nometušos ceļos klanāmies cūkai. Kungs jautā:


 «Par ko tu klanies manai cūkai?»


 Ubags saka: «Klanos, lai viņa šodien atnāk pie manis, jo man šodien ir lieli godi.»


 «Nu tad ņem to pie sevis,» saka kungs.


 Ubags paņem cūku un aizved pie sevis. Kungs gaida, gaida, kamēr nabags pārvedīs cūku, bet nesagaidījis brauc tai pakaļ.


 Nobraucis pie nabaga, viņš prasa, lai atdodot cūku, bet nabags atsaka, ka cūka pašlaik esot pie sābra, jo tam arī bijis gods. Ubags sataisījies iet pēc cūkas, bet atgriezies atpakaļ un prasījis no kunga zirgu, sacīdams, ka kaimiņš esot bagāts un viņam kauns iet kājām. Kungs arī iedevis zirgu. Gabalu nobraucis, nabags iedomājis, ka vajadzējis taču no kunga paprasīt arī labākas drēbes. Sacīts — darīts! Atgriezies atpakaļ. Kungs arī iedevis drēbes.


 Tagad nabags kā pats kungs aizbraucis pie kaimiņa pēc cūkas, bet kungs palicis nabaga saplīsušajās drēbēs, gaidīdams, kad nabags atbrauks. Bet nabagam braukt atpakaļ nav bijis ne prātā.


 Nogaidījis līdz vakaram un nosalis līdz beidzamajam, kungs gājis uz savu pili. Noplīsušo vīrieti pamanījusi gaspaža, noturējusi par ubagu un likusi, lai labi samilnojot par to, ka šis lienot pilī.


 Sulaiņi sizdami gan pazinuši, ka tas ir kungs, bet gribējuši atmaksāt tam savus parādus. Tikai tad gaspaža pazina savu vīru, sāka kliegt palīgu, bet neko nevarēja padarīt, jo pati bija sulaiņiem tā pavēlējusi.


 Tagad kungs saprata, ka ubags viņu ir piešmaucis, bet bija jau par vēlu. Ubags dzīvoja bez bēdām, turēja kunga cūku, zirgu un nēsāja kunga labākās drēbes.


# Trīs vēja mezgli
*Difficulty: 0.0032*


Tēvam un mātei bija dēlēns, jau it labi liels stroķis, bet par daudz liels nerāša - bijis, kur nebijis - pie dīķa vien, pie dīķa vien. Gan māte noteica, lai neejot ūdens tuvumā, varot noslīkt, gan tēvs sapēra, bet viss tas neko nelīdzēja. Tikko puika kaut ko nodabūja - vai nu karoti, sāls piestiņu, cepuri, pastalu, tad tos tūliņ ūdenī iekšā, lai peld. Beigu beigās tēvs ar māti nosprieda, ka nieki vien būšot - puiku no ūdens nevarēšot vis atradināt, lai jau viņš mācas par jūrnieku.


 Tēvs izlaida pa visu pasauli ziņu, ka viņš gribot savam dēlam skolotāju. Atnāca vecs vīriņš un sāka mācīt dēlu visās jūrnieku gudrībās. Tā kā puikam prāts uz to nesās, tad arī viņš ļoti lēti paturēja, ko vecais skolotājs viņam mācīja, un pēc neilga laika vecais vīriņš ziņoja tēvam, ka viņa dēls tagad esot pilnīgi izmācīts jūrnieks.


 Vecais vīriņš nu taisījās iet atkal projām, bet vispirms vēl iedeva savam māceklim auklu ar trim mezgliem un teica: "Lai gan tu tagad zini visus vējus, pasaules un jūras, bet jūrniekam ar to vis vēl nepietiek. Kad vējš nepūš jeb plosās vētra, tad tikpat viņam mierīgu prātu jānogaida kamēr atkal sacelsies vējš jeb saniknotā jūra nostāsies trakot. Te tev būs aukla ar trim mezgliem - kamēr tev šī būs, tu būsi jūras un vēju pavēlnieks. Kad nebūs vējš un tu atraisīsi pirmo mezglu, tad pūtīs krietns ceļa vējš, ja atraisīsi otru, tad trakos vētra, kuru tikai trešo mezglu atraišot, varēs apmierināt."


 Vecais vīriņš aizgāja un jaunais kapteinis sāka braukāt ar savu kuģi pa jūru. Citi jūrnieki par viņu brīnījās: visur, kur tik viņš brauca, viņam pūta labs ceļa vējš, ne viņam kādreiz uzbruka vētra, ne arī cita kāda nelaime gadījās ceļā.


 Reiz viņš nobrauca ķēniņa galvas pilsētā. Daudz kuģu stāvēja ostā gatavi aiziet, bet tikko mūsu kapteinis iebrauca un nosēja visus mezglus, palika viss tik rāms, ka jūrā ne ūdens pilītenepakustējās un uz sausuma ne apses lapiņa nedrebēja. Kuģiem bija gribot negribot jāpaliek ostā.




 Nogulēja vienu dienu, otru, bet vējš kā necēlās, tā necēlās. Visi par to bija ļoti sapīkuši, betpavisam vairāk bija pats ķēniņa dēls. Viņam vēl tai pašā dienā vajadzēja notikt aiz jūras pie savas brūtes, otras zemes princeses, ja viņš šodien tur nenobrauc, tad viņa ietu pie cita. Ķēniņa dēls solīja nezin ko tam maksāt, kas viņu pārvestu pāri, pat visu savu tēva valsti, ja tikai tiktu laikā pie savas brūtes. Mūsu kapteinis pieteicās viņu aizvest. Princis prieka pilns iekāpa viņa kuģī.


 Kapteinis nu pataisīja pirmo mezglu vaļā - sacēlās tāds ceļa vējš, ka kuģis zibeņa ātrumā aizšāvās par jūru projām. Jau otrā rītā princis ieraudzīja no tālienes savas brūtes tēva pili. Princis tikko vēl laikā nonāca pilī - viņa brūti patlaban kā gribēja salaulāt ar citu. Tagad nu viss vēl izgāja labi un princis pēc kāzām tur palika par ķēniņu. Kapteinis brauca atpakaļ uz savu nopelnīto valsti. Braucot viņš domāja: "Kam man tādas valsts vajaga, lai viņu ņem kāds cits, kas grib - kas man te nekait manā kuģī, bet apskatīties gan jau apskatīšos, kā viņi tur dzīvo."


 Viņš nobrauca pie vecā ķēniņa un arī tam izstāstīja savu nodomu, ka negribot viņa valsti par prinča aizvešanu - tik jauka dzīve nevienam ķēniņam nevarot būt, kā viņam kuģī. Vecais ķēniņš viņu uzaicināja, lai taču viņš kādu laiciņu paciemojoties pie šā. Kapteinis palika no iesākuma tik uz kādām dienām, bet vēlāki vairs nemaz negribēja braukt projām - vecajam ķēniņam bija skaista princese un tā viņam ļoti patika.

 Kādā dienā atbrauca princesei precinieki - viens valdinieks turpat no jūras salas precēja pēc viņas. Bet princese bija ieskatījusies kapteinī un atteica preciniekiem. Tie nelikās būt par to visai apvainoti un lūdza veco ķēniņu, lai ļaujot viņiem nakti pārgulēt turpat pilī. Vecais ķēniņš to labprāt atļāva un vēl labi preciniekus pacienāja.


 Bet otrā rītā tos vairs pilī neatrada. Viņi bija aizbēguši un nozaguši arī princesi. Vecais ķēniņš no bēdām nezināja, ko darīt. Viņš skaidri zināja, ka no salas valdītāja nagiem nekad vairs savu meitu neatdabūs, jo viņu nevarēja nekādi apkarot.


 Salai visapkārt bija lieli klinšu kalni un ūdenī daudz slepenas klintis, tā ka pie salas nemaz nevarēja piebraukt. Bet kapteinis nezaudēja dūšu. Viņš paņēma savus ļaudis līdzi un brauca uz salas pusi. Tikko viņš salai tuvojās, salenieku kuģi nāca viņam visi pretī. Kapteinis turpat jūrā izmeta savam kuģim enkurus un tad līdz kā ienaidnieku kuģi piebraukuši līdz aizām un slepenajiem klints ragiem, kapteinis atraisīja abus mezglus.


 Acumirklī sacēlās briesmīga vētra: viļņi trakoja, bangas šķēlās, ienaidnieku kuģu masti krakšķēja, ļaudis vaimanāja. Arī kapteiņa paša kuģi jūra pie enkura svaidīja ka rieksta čaumalu šurpu, turpu.


 Pēc brīža kapteinis atraisīja trešo mezglu un nu viss apklusa, viļņi nostājās - bija redzamas tikai vēl salauztās kuģu sienas, sadauzīti cilvēku līķi, visādas kuģa lietas. Dzīvi tikai bija palikuši salas valdnieks un nozagtā ķēniņa princese. Kapteinis tūliņ devās ar saviem ļaudim malā, atņēma salas valdniekam princesi, sasēja viņu pašu un tad brauca ar princesi atpakaļ uz mājām.


 Drīzi vien izrīkoja varenas kāzas - kapteinis un princese precējās. Pēc kāzām kapteinis palicis par ķēniņu, bet reizēm vēl arī pabraukājis pa jūru. Savu vēja auklu ar trim mezgliem tas tad ikreizes ņēmis līdzi.





E. Birznieks no Fr. Baumaņa Dzirciemā. Jkr. III, 55 (20). L. P. VII, II, 28, 2, 2.


# Septiņi ķēniņa dēli
*Difficulty: 0.0032*


Kādam ķēniņam bijuši septiņi dēli: vecākais bijis divdesmit gadus vecs, jaunākais tik septiņus. Tomēr lai jaunākajam gadi, kur gadi, dūša turpretim viņam vienam pašam bij vairāk nekā tiem citiem brāļiem par visiem sešiem kopā. Reiz tēvs bij nodomājis savus sešus vecākos dēlus uz svešām zemēm sūtīt, bet mazāko, viņa jaunības dēļ, mājā paturēt. Tomēr jaunākais ar to nav mierā, viņš saka: "Ja tu, tēt, mani līdz nelaidīsi, tad redzēsi pats, ka mani brāļi ne pārnāks, ne būs. Kas bez manis tur lai notiek!"


 Tēvs, to dzirdēdams, apdomājas un laiž arī. Visi septiņi brāļi nu sarīko kuģi un laiž pār jūru uz svešām zemēm. Uz jūras vecākie brāļi griež kuģi pa kreiso roku, bet jaunākais saka: "Pa kreiso roku nevar braukt, jābrauc pa labo, ja neklausīsiet, tad paši redzēsiet, ka nomaldīsimies."


 Tomēr vecie brāļi tev ies jaunāko klausīt - kā brauc, tā brauc pa kreiso. Bet jaunākajam bij taisnība: trešajā dienā kuģis tā nomaldījies, ka braucēji vairs nezin ne rīta, ne vakara. Nu groza kuģi vienā dienā uz to pusi, otrā uz to - nekā. Tā paiet viena diena, paiet otra, paiet viena nedēļa, paiet otra, paiet viens gads, paiet otrs, kamēr jāsamaldās septiņi gadi. Septītajā gadā brāļiem vēl uznāk jaunas bēdas - sāk maizīte aptrūkt. Ko nu? To manīdams, jaunākais brālis uzsauc vecākajam: "Kāp kuģa mastos un skaties labi, vaj tad nekur zemi ieraudzīt!"


 Uzkāp viens brālis, izrēgojas – neesot, uzkāp otrs brālis, izrēgojas – neesot, izkāpjas visi seši - kā neesot, tā neesot.


 "Nu brīnumi!"jaunākais iesaucas, "jākāpj pašam, lai redzu, kas ir un kas nav!"


 Uzkāpj jaunākais, skatās, vēro, te uz reizi: "Ak, jūs neveikļi, ne jūs ko redziet, ne ziniet! Kā tad es noblenžu. Tur jau zeme ir! Zināms, labi jāskatās, jo acumirklī tā tik mušas lielumā saredzama."


 Nu griež kuģi uz to pusi un, re, pēc trim dienām brāļi sasniedz malu un atron svešu, svešu pilsētu. Pilsētas ķēniņš iziet brāļiem pretim un uzņem tos laipni, kā jau nu ķēniņa dēlus. Ķēniņš tūlīt ieaicina visus septiņus pilī, liek labus ēdienus, dzērienus pagādāt un skubina, lai tik ēdot, pats turpretim, galda galā nosēdies, nebauda gandrīz ne kumosa.

 Jaunākais brālis, to redzēdams prasa: "Kāpēc nebaudi saviem viesiem līdz? Tu redzot, ķēniņ, cik mums labi sokas;vaj tev šodien ēsti nemaz negribas?"
 "Ne vakar gribējās, ne šodien gribās! Ko tur, brālīt, izteikt - kamēr manas septiņas meitas nozudušas, neiet nekas pie dūšas."


 "Vaj sen jau, kamēr zudušas?"


 "Būs gadi septiņi. Jaunākā toreiz bij septiņus gadus veca un, kā pa dienasvidu izgāja savām māsām līdz, tā nozuda visas septiņas. Es gan sasolīju gandrīz pusvalsti tam, kas meitas atrastu, tomēr kā nekā, tā nekā."


 "Bet, ja mēs - septiņi brāļi - tavas meitas atrastu, ko tu mums par to solītu?"jaunākais brālis uzprasa.


 "Es, brālīši mīļie, tūlīt jums atdot viņas par sievām - tev jaunākajam to jaunāko un tā pa kārtai vien, kamēr tad tavam vecākajam brālim piekristu tā vecākā."


 "Labi, tad brauksim meklēt. Dodi tik mums, mazākais uz septiņiem gadiem, pārtiku līdz."
 No rīta kuģis bij sarīkots. Brāļi uzvilka buras un nu gāja vaļām.


 Uz jūru vecākie brāļi griež kuģi pa kreiso roku, bet jaunākais saka: "Pa kreiso roku nevar braukt, jābrauc pa labo, ja neklausīsiet, tad paši redzēsiet, ka apmaldīsimies."
 Tomēr vecie brāļi tev ies jaunāko klausīt: kā brauc, tā brauc pa kreiso. Bet jaunākajam bij taisnība: trešajā dienā kuģis tā nomaldījās, ka braucēji vairs nezin ne rīta, ne vakara. Vecie brāļi atkal grib kuģi sākt grozīt, bet jaunais saka: "Ko nu groziet, brauciet tik nu taisni projām, lai būtu kas būdams. Tā paiet viena diena, paiet otra, paiet viena nedēļa, paiet otra, paiet gads, paiet otrs, kamēr aiztek atkal septiņi gadi. Septītajā gadā sāk maizīte aptrūkt. Ko nu? To redzēdams, jaunākais brālis uzsauc vecākajam: "Kāpi kuģa mastos un skaties labi, vaj tad nekur zemi ieraudzīt!"
 Uzkāp viens brālis, izrēgojas - neesot, uzkāp otrs brālis, izrēgojas - neesot, izkāpjas visi seši - kā neesot, tā neesot.


 "Nu brīnumi!"jaunākais iesaucas, "jākāpj pašam, lai redzu, kas ir, un kas nav!"

 Uzkāp jaunākais, paskatās, jā: tālumā zeme, kā laba vīra dūre saredzama. Nu griež kuģi uz to pusi un, re, pēc trim dienam brāļi sasniedz pašā jūras vidū augstas, stāvas klintis. Jaunākais brālis uztaisa garu virves redeli, aizsviež to aiz kāda klintsstūra, lai aizķertos un tad visi kāpj augšā. Augšā, tur brāļi atron jauku ābeļu dārzu un aiz dārza redz plašu, plašu noru. Seši brāļi paliek dārzā augļus ēst, bet jaunākais aiziet pār noru viens pats. Te, kur gadījies, kur ne, nāk liels milzis ar lielu rungu spāres resnumā pretim, sacīdams: "Kur tu, tāds sisenis, mana valdnieka tiesā esi iekūlies? Eij ārā, uz pēdām eij, ārā!"


 Bet jaunākais brālis neiet. Kā neiet, tā milzis to iedzen līdz ceļiem zemē. Tagad jaunajam brālim sirds aptek, viņš izrauj zobinu un nocērt milzim vienu kāju līdz ceļiem. Milzis no sāpēm nokrīt gar zemi un saka. "Necērti vairāk!"


 "Labi!"jaunākais brālis atbild, "bet tad tev jāapsolās divas lietas: vienkārt, manus sešus brāļus tur dārzā neaiztikt, un otrkārt, pateikt, kas tur tāļāk šinī zemē redzams."


 "Tavus brāļus neaiztikšu, bet, kas šinī zemē labs redzams, to tev pateiks mans otrs brālis, kuru drīzi satiksi."


 Jaunākais brālis aiziet tāļāk. Te, kur gadījies, kur ne, nāk otrs liels milzis ar lielu rungu spāres resnumā pretim, sacīdams: "Kur tu tāds sisenis, manā valdnieka tiesā esi iekūlies? Eij ārā, uz pēdām eij ārā!"


 Bet jaunākais brālis neiet. Kā neiet, tā milzis to iedzen līdz pusei zemē iekšā. Tagad jaunākajam brālim sirds iedegās, viņš izrauj zobinu un nocērt milzim vienu kāju līdz pusei. Milzis no sāpēm nokrīt gar zemi un saka: "Necērti vairāk!"


 "Labi!"jaunākais brālis atbild, "bet tad tev jāapsolās divas lietas: vienkārt, manus sešus brāļus, tur dārzā, neaiztikt un otrkārt, pateikt, kas tur tāļāk šinī zemē redzams."


 "Tavus brāļus neaiztikšu, bet, kas šinī zemē labs redzams, to tev pateiks mans trešais brālis, kuru drīzi satiksi."

 Jaunākais brālis aiziet tāļāk. Te, kur gadījies, kur ne, nāk trešais milzis ar lielu rungu baļķa resnumā, pretim, sacīdams: "Kur tu tāds sisenis mana valdnieka tiesā esi iekūlies? Eij ārā, uz pēdām ārā!"


 Bet jaunākais brālis neiet. Kā neiet, tā milzis to iedzen līdz padusēm zemē iekša. Tagad jaunākajam brālim asinis sāk virt, viņš izrauj zobinu un nocērt milzim vienu kāju pavisam. Milzis no sāpēm nokrīt gar zemi un saka: "Necērti vairāk!"
 "Labi! bet tad tev jāapsolās divas lietas: pirmkārt, manus brāļus tur dārzā neaiztikt un otrkārt, pateikt, kas tur tāļāk šinī zemē redzams."


 "Tavus brāļus neaiztikšu un no šīs zemes varu tev tik daudz pastāstīt: tā zeme ir apburta un pats valdnieks arī noburts stallī par ērzeli. Tev jāiet visnotaļ pie šā ērzeļa, ja gribi kaut ko šinī zemē iesākt. Kad ieiesi stallī, tad ērzelis sāks briesmīgi trakot. Bet nebaidies, izeij stallim cauri otrā galā, tur ieraudzīsi trīs apcirkņus: vara, sudraba un zelta. Visi trīs apcirkņi ir pilni auzām. Ja pagrābsi auzas no vara apcirkņa un ērzelim pabērsi tad viņš tūlīt kaut cik aprims;ja pagrābsi auzas no sudraba apcirkņa un pabērsi, tad viņš jau paliks brangi rāms, bet, ja pagrābsi auzas no zelta apcirkņa un pabērsi, tad ērzelis būs lēnāks par jēru. Viņš tūlīt sāks ar tevi runāt un izteiks visu, kas darāms. Vairāk nezinu nekā teikt."


 Jaunākais brālis aiziet pie ērzeļa un izdara visu uz matu, kā pamācīts. Jā, itin pareizi, ērzelis beigās sāk runāt un saka tā: "Puisīt, tev vajaga gan, kā redzu, stipram un drošam būt. Vaj tad trīs stipros milžus nemaz nesatiki?"


 "Jā, kā tad, satiku gan, bet tos nabagus es pārvarēju. Tas trešais beidzot mani pamācīja, uz kurieni lai eimu un kas man darāms."


 "Vaj patiesi, puisīt, milžus pārvarēji? Nu, tad šīs zemes pūķi arī pārvarēsi. Pūķis dzīvo viņā pilī. Viņam ir deviņas galvas un briesmīgs spēks. Tas pats nobūra mani par ērzeli un nozaga kādam ķēniņam septiņas meitas, kuras tura ieslodzītas pilī. Bet uz pili tu eji pa dienas vidus laiku - pūķis tad guļ. Ielieni labi klusu un apbruņojies ar manu zobinu, kurš turpat pie sienas karāsies, ar savu zobinu neiesāc. Bez tam tu pūķim blakus ieraudzīsi divus zāļu trauciņus: pa labu roku, tai trauciņā, ir stipruma zāles, pa kreiso nestipruma. Tos trauciņus pārmij: stipruma zāles, - pēc tam, kad pats no viņām esi iedzēris kādu kluncienu, - nolieci pa kreiso roku un nestipruma zāles pa labo. Kad tas viss padarīts, tad krauji ar manu zobinu pūķim, ko spēji un māki."

 Otrā dienā, pa pašu dienas vidus laiku, jaunākais brālis aiziet uz pili, apbruņojās ar ērzeļa zobinu, pārmij zāļu trauciņus un tad uzbrūk pūķim, nocirzdams ar vienu cirtienu sešas galvas. Pūķis tūlīt uzlec šņākdams, lai ar atlikušām trim galvām vēl laikā iekamptu stipruma zāles un tad savu pretinieku norītu, tomēr vīram neizdevās - karsti kampdams, sakampās nestipruma zāles. Neģēlis gan taisījās nezāles laukā spļaut, bet tas nekā nelīdzēja, spēki bij pagalam un jaunākais brālis noņēma ir tās galvas kā cepures. Un līdz ko briesmonis krita, te visur radās jauna dzīvība: pilsēts pacēlās, cilvēki ņudzēja, lopi gadījās. To redzēdams, jaunākais brālis tīri iztrūkās. Viņš aiztek uz stalli pie ērzeļa. Bet ērzelis priecīgs bez gala, viņš saka tā: "Tu esi vīra vērts! Paldies tev, ka izglābi manu zemi, manu pilsētu, manus ļaudis, manu mantu un mani pašu - trejdeviņās dieniņās palikšu par cilvēku, par šīs zemes valdnieku. Eij, brālīt, tagad uz pili, paņemi manu zobinu par piemiņu un tad dari, kā tev pašam tīkas - vaj nu palieci pie manis dzīvot, jeb dodies uz savām mājām."


 "Nē, draugs, es labāk paņemšu tās septiņas ķēniņa meitas un došos uz savu pusi, jo tēva mājās jau vislabāki klājas."


 "Labi, labi - tik nepiemirsti manu zobinu."


 Jaunākais brālis nu paņem atrastās ķēniņa meitas un steidzas pie brāļiem uz jūras pusi. Septiņas ķēniņa meitas bij priecīgas bez gala, bet brāļi tik raustīja plecus un brīnījās. Patlaban visi bij nokāpuši no klintīm uz kuģi, te jaunākais brālis sasit rokas: "Kur mans dāvinātais pūķa zobins! Tata aizmirsu! Kad tu izčibējis, jāiet pakaļ, to tik atstāt ne."
 Jaunākais brālis aiztek pēc zobina, bet citi brāļi negaida vis viņu. Tie norunā tā: "Brauksim tik projām, lai viņš paliek. Teiksim mūsu sievas tēvam, ka mēs viņa meitas izglābām, mazākais viens tad no mums sešiem dabūs jaunāko māsu par sievu. Un, cik zinām, jaunākā māsa esot valsts mantiniece. Ja tā nedarīsim, tad jaunākais brālis paņems krējumu, mums paliks sūkalas. Un tad vēl: kur tad viņa lielība - viņš tik izglābis, mēs dārzā puvuši, augļus ēduši, no milžiem baidījušies. Tā ja, citādi tā lieta neiet. Tik jāpiekodina jaunākajai māsai, lai tāpat saka, kā mēs. Viņai jāapsolās klusu ciest."
 Kā runāja, tā darīja. Brāļi aizbrauc - jaunākais piekrāpts. Nabadziņš gan atskrien atpakaļ ar pūķa zobinu rokā, bet brāļus ne dzirdēt, ne redzēt. Ko nu? Jāskrien pie ērzeļa. Aizskrien tur, ērzelis saka: "Es jau tev teicu, nepiemirsti tūlīt zobina paņemt. Tagad eji ārā, tur tu pa kreiso roku ieraudzīsi ābeli ar zelta āboļiem. Norauji trīs āboļus un ienesi man, tik pats neēdi."

 Jaunākais brālis iziet pēc āboļiem. Bet āboļi tik skaisti, tik skaisti. Viņš domā: "Vaj tad nu ērzelis atkal zinās? Viens no tik vareniem āboļiem jāpabauda."


 Trīs āboļus iebāž kabatā - ceturto norauj iekosties. Bet, līdz ko ābolam iekosts, te nozūd āboļi, nozūd ir pate ābele. Atkal nelaime. Ieiet pie ērzeļa;ērzelis saka: "Nu kāpēc neklausi, ko saku: tā mājās netiksi. Eij atkal ārā, tur pa labo roku ieraudzīsi citu ābeli, ar tādiem pašiem āboliem, bet nu vairs neēdi."


 Tagad jaunākais brālis paklausa. Ērzelis paņem āboļus un saka: "Kāpi man mugurā, pārnesīšu tevi mājā. Mums ļoti jāsteidzas, jo pirmkārt, mans laiks drīzi būs pāri par ērzeli būt un otrkārt, man ļoti patiktos, ja varētu taviem viltīgiem brāļiem priekšā aizsteigties."
 "Par cik dienam tu domā mani pārnest līdz ķēniņa, mana nākama sievas tēva, pilei?"


 "Četrās dienās būsim klāt."


 "Nu, tad nevaram brāļiem priekšā aizsteigties. Viņiem varens ceļa vējš un, ja tie nemaldās, tad pāris dienās viņi mājā. Citādi nekas, bet man tik bail, ka neģēļi neizkrāpj ķēniņam jaunāko meitu. Tās manas bēdas. Tomēr, kas nu būs, tas būs."


 To teicot, jaunākais brālis uzlēca ērzelim mugurā un tad aizjāja pa gaisu kā vējš. Uz ceļa ērzelis atdod tos trīs āboļus jaunākam brālim, sacīdams: "Ja esi noguris, tad sviedi vienu ābolu pār plecu. Tūlīt gadīsies ķēniņa pilsēts, kur varēsim par nakti palikt. Tik ievēro: no rīta svešais ķēniņš tev dāvinās visādas mantas, bet citas mantas neņemi, paņemi veco lakatu, kurā mantas bij iesietas. Tad vēl - ābolu pār plecu sviezdams, nepiemirsti teikt: nu ir laiks pie miera doties!"


 Pret vakaru jaunākais brālis jūtas noguris. Viņš izrauj zelta ābolu, pārmet sev pār plecu un saka: "Nu ir laiks pie miera doties!"Tūlīt ronas liela pilsēta un pats ķēniņš iznāk pretim jātnieku pie sevis ieaicināt. No rīta ķēniņš dāvina savam viesim šādas mantas, tādas mantas, bet viesis, pateikdamies, vairāk neņem nekā kā tikai vecu, vecu lakatiņu un tad aizjāj. Uz ceļa ērzelis prasa: "Vaj dabūji lakatu?"


 "Dabūju!"

 "Nu tad labi, tik pieglabā viņu cieti, tas tev savā reizē noderēs. Un, ja šodien atkal jūties noguris, tad meti otru ābolu pār plecu, sacīdams: nu ir laiks pie miera doties! Tūlīt gadīsies ķēniņa pilsēta, kur varēsim par nakti palikt. Tik ievēro: no rīta tas ķēniņš tev dāvinās tādas pašas dārgas mantas, bet tās neņemi, ņemi kādu vecu lukturīti."
 Pret vakaru jaunākais brālis jūtas noguris. Viņš izrauj zelta ābolu, met to pār plecu un saka: "Nu ir laiks pie miera doties!"Tūlīt ronas liela pilsēta un pats ķēniņš iznāk pretim jātnieku pie sevis ieaicināt. No rīta ķēniņš dāvina šādas lietas, tādas lietas, bet jaunākais brālis vairāk neņem kā veco lukturīti un tad aizjāj pateikdamies.
 Uz ceļa ērzelis prasa: "Vaj dabūji lukturi?"

 "Dabūju!"
 "Nu tad labi, tik pieglabā viņu cieti, tas tev savā reizē noderēs. Un, ja šodien atkal jūties noguris, tad meti trešo ābolu pār plecu, tos pašus vārdus sacīdams. Tūlīt gadīsies ķēniņa pilsēts, kur varēsim par nakti palikt. Tik ievēro: no rīta tas ķēniņš tev dāvinās tādas pašas dārgas mantas, bet tās neņemi, ņemi tikai tādu saziedējušu rausīti."
 Pret vakaru jaunākais brālis jūtas noguris. Viņš izrauj zelta ābolu, met to pār plecu un saka: "Nu ir laiks pie miera doties!"Tūlīt ronās liela pilsēta un pats ķēniņš iznāk pretim jātnieku pie sevis ieaicināt. No rīta ķēniņš dāvina šādas lietas, tādas lietas, bet jaunākais brālis vairāk neņem kā saziedējušo rausīti un tad aizjāj pateikdamies.
 Uz ceļa ērzelis prasa: "Vaj dabūji rausi?"


 "Dabūju!"
 "Nu, tad labi, tik pieglabā to, tas tev savā reizē noderēs."


 Ceturtā dienā pret vakaru jaunākais brālis bij pie nākama sievas tēva pils klāt. Ērzelis tagad šķirās, sacīdams: "Dzīvo nu laimīgs, man jāsteidzas atpakaļ, jo vēl tik dažas dienas un tad mans laiks pāri!"

 Jaunākais brālis nu domā savus viltīgos brāļus pie ķēniņa atrast, bet nekā: tie ar tik labu ceļa vēju sen jau mājā pārbraukuši, piestāstīdami ķēniņam pilnu galvu no saviem varoņa darbiem. Ķēniņš tad arī tā kā vakar atdevis katram vienu meitu par sievu un visi vēl, tā kā šorīt, aizbraukuši pie tēva uz mājām. Viens gan gribējis ar visu varu ķēniņam jaunāko meitu izplēst, bet jaunāka negājuse un negājuse. Ķēniņš, to dzirdēdams, pats arī teicis: "Jaunākā pieder jaunākajam brālim un, kad nu jaunākais brālis pēc jūsu teikšanas pazudis, tad lai mana jaunāka meita labāk paliek pie manis."Tā tad arī noticis. Bet kas nu bij par brīnumiem, kad tai pašā dienā pret vakaru jaunākais brālis pārradās un ķēniņam visu izstāstīja, kā īsti noticies. Vecais tīri no dusmām uz augšu lec.


 "Tāda viltība! Kam man tādiem blēžiem vajadzēja savas meitas dot? Kādi nav, kādi vēl nebūs. Bet tu, godīgo puisīti, še tev mana jaunākā meita un palieci pēc manas nāves par šīs zemes ķēniņu."


 Jaunākais brālis nu apņēma jaunāko ķēniņa meitu par sievu un domāja pie sievas tēva dzīvot. Bet otrā nedēļā tam iešaujas prātā: "Tā neiet, man jau jāpāriet pie tēva. Brāļi būs ir tam pilnu galvu melus sastāstījuši un tad, lai nabaga tēvs melkuļiem ticēdams, pēc manis velti bēdātos. Lai mana sieviņa paliek te, es iešu tēvu apraudzīt."
 Jaunākais brālis aiziet.


 Bet brāļi, pamanījuši jaunāko nākam, sagrābj to cieti, aizved uz mežu un iemet dziļā, dziļā lāču alā, lai badā nomirtu. Tēvs no visa tā nedabūja itin nekā zināt. Tomēr jaunākais brālis nenomira vis badā. Viņš atminās sava lakata, luktura un rauša. Tikko lakatu zemē nosviedis, te gadās varena pils lāču alā, tikko lukturi uz galdu nolicis, te visa pils apgaismota, tikko rausi uz galdu nolicis, te gadās ēdieni, dzērieni vislabākie.


 Tā tas nu nodzīvo dziļajā alā vienu dienu, otru dienu, vienu nedēļu, otru nedēļu, vienu mēnesi, otru mēnesi. Ne tev viena cilvēka gadās, kas palīdzētu, ne arī pats ārā tikt.

 Jaunā sieviņa izgaidās vienu dienu, otru dienu, vienu nedēļu, otru nedēļu, vienu mēnesi, otru mēnesi. Ne tev kādas ziņas pārnāk, ne arī paša vīra redz. Cik ilgi tā gaidīt? Jāpaņem kara spēks un jāiet meklēt. Kara spēks noiet pie vīra tēva vārtiem un pavēl vecākajam dēlam iznākt. Jaunā radiniece, kara spēka vadone, uzprasa vecākajam, kur jaunāko brāli iegrūdis. Bet šis parausta plecus, nezinot nekā. Nu, ja nezinot nekā, tad lai nākot cits brālis teikt. Iznāk tas - tāpat. Beidzot sasauc visus sešus - tāpat nezinot un nezinot. Bet, kas reiz melojis, kas tam otru reizi vairs ticēs. Tā arī te. Jaunā radiniece tagad nosaka itin īsi: "Toreiz teicat tāpat, ka nezinot, kur jaunākais brālis palicis, tagad tā pate nelaime. Kara vīri, grābiet viņus cieti un vediet līdz cietumā, gan viņi tad zinās, kur brālis palicis!"


 Bet nu tik bij joki. Līdz ko sievas to sadzirdēja, ka vīriem jāiet līdz cietumā, tā visas sešas ārā un nu pilnā kaklā, lai laižot vaļā, lai laižot vaļā, viņas būšot teikt, kur brālis iegrūsts. Labi. Kad nu viss bij izstāstīts, tad kara spēks, seši viltnieki blēži ar visām sievām un pats vecais tēvs dodas uz lāču alu jaunāko brāli meklēt. Neviens vairs neticēja, ka viņš vēl pie dzīvības. Bet, aizgājuši tur, visi pārbrīnījās - lāču alā pils, un pilī jaunākais brālis vesels kā rutks. Viņa sieviņa raudāja, to ieraudzīdama, prieka asaras, bet vecais tēvs raudāja gan prieka, gan bēdu asaras. Jaunāko dēlu ieraudzīdams, to pārņēma prieks, bet vecākos dēlus - tādus neģēļus - uzskatīdams - bēdas atkal nezināja kur rimties. Beidzot vecais saka: "Jūs, seši neģēļi, nost iz manām acīm, bet tu, manu dēliņ, paliksi pēc manas nāves par ķēniņu. Tu esi pelnījis, lai tev labi klātos."


 Seši brāļi, to dzirdēdami, palika bāli kā līķi. Viņi apkampa tēvu, apkampa jaunāko brāli un lūdzās, lai piedodot. Jaunākais brālis piedeva tūlīt, bet tēvs neļāvās nemaz pielūgties. Beidzot krita ir jaunākais tēvam klāt par brāļiem lūgdams, kamēr tad lielām mokām to piedabūja.


 "Tomēr,"vecais sacīja, "par saviem dēliem es jūs gan atkal pieņemšu, bet valsti mantos mans jaunākais!"


 Tā nu jaunākajam iznāca divas valstis.


# Mantkārīgā līgava
*Difficulty: 0.0032*


Reiz kādam ļoti bagātam saimniekam bijusi viena vienīgā meita. Tēvs gribējis meitu izprecināt, bet meita stīvējusies pretim, sacīdama: "Neiešu ne pie viena, kamēr negadīsies tāds, kam tikpat daudz mantas, ka man!"Gan nākuši tādi, bet tik daudz mantas nevienam nebijis. Beidzot viens tomēr atgadījies, kam gandrīz tikpat daudz bijis: tik viens dukāts iztrūcis.


 "Nu, tas maza lieta!" meita teikuse.


 "Rītu ies gar ezeru bagāts saimnieks, izeji pretim, atņemi dukātu un pašu iegrūdi ezerā, tad varēsim precēties."


 Sacīts - darīts. Nelaimīgais saimnieks gan lūdzies, lai jel mazākais dzīvu atstājot, bet nekā: viens grūdiens - ezerā iekšā. Dziļajā dzelmē slīkonis tik vēl attapis iesaukties: "Lai Dievs tev to atmaksā!"un tad pazudis. Briesmoņa pasmējies par šiem slīcēja vārdiem un griezies uz mājām, bet tai pašā acumirklī stipra, bārga balss saukuse:


 "Ātrāki tev neatriebšos, kā pēc trīsdesmit gadiem!"


 Mājās briesmoņa tūlīt rādījis savai līgavai atņemto dukātu, pie kam pastāstījis, ko svešā balss pasludinājusi. Mantkārīgā līgava pagrābuse dukātu smiedamās: "Lai sauc, lai, tas jau vēl ļoti ilgi ko gaidīt, trīsdesmit gadi lielu lielais laiks! Tagad labāk runāsim tik no kāzām. "


 Abi saprecās. Un paskaties tik: visā dzīvē tiem cauru mūžu tik laimīgi vedās, ka ne vistas ola postā neaiziet. Tādā neredzētā laimē trīsdesmit gadi aiztek, kā viena diena.


 Te kādu dienu pie laimīgajiem ļautiņiem ienāk sirms ubags un lūdzās ēst. Bet saimniece atraida sirmgalvi, lai ejot uz citām mājām;viņai neesot vaļas, esot vistas jāraugot un cālēni jāēdinot. Sirmgalvis, to dzirdēdams arī vairs neplijās pēc maizes, tik lūdzās, lai atvēlot tāpat atpūsties. Nu tādu nieciņu saimniece labprāt atvēl un tad aizsteidzās pie vistām. Tomēr ilgu tur nepaliek, it drīzi tā atpakaļ un saimniekam uz ādu: "Dzeni to ubagu projām! Tas ir pats nelaimes putns: man saplīsa vistas ola! Dzeni to projām: man saplīsa vistas ola!"


 Un, kamēr šī tur tā bļaustās, te puisis ieskrien elsdams: "Saimniek, lācis nule pat saplēsa visus zirgus."


 To dzirdēdams, saimniece vēl trakāki saimniekam virsū: "Dzeni to plukatu projām, jo tas ir un ir pats nelaimes putns!"


 Un, kamēr šī tur tā bļaustās, te gans elsdams klāt: "Saimniece, vilks saplēsa visas govis un avis!"To dzirdēdama, saimniece paķer koku un dzīs ubagu ar negodu laukā, bet tai pašā acumirklī stipra, bārga balss sauc aiz durvīm: "Nelaimīgais nāci tu ārā, es tiem laimīgajiem gribu atriebties!"


 Un līdz ko ubags pār slieksni, te atverās zeme vaļā un mājas nogrimst ar visu saimnieku un saimnieci, tik bezdibiņu ezers paliek tai vietā.


# Kā puisis burvjus pārvar
*Difficulty: 0.0032*


Kādam puisim bij izdevies burvības mākslu noskatīties, izmācīties, bet savu mākslu diezin kā arī prazdams, tas tomēr citiem nekad ļaunu nedarīja.


 Reiz tā pagasta kungam ievajagas uz savu otru, attāļu muižu aiztikt. Kungs paņem minēto puisi par kučieri un aizbrauc. Pusceļā tiem pienāk vakars. Bet kas par to, laiks gaišs, ceļš labs - braukšot cauru nakti. Tā nu brauc līdz kādam ciematam. Te uz reizi, kur gadījies, kur ne, saceļas tāda vētra, tādi puteņi, ka nekur palikt. Neko darīt - jāgriežas iekšā pie kāda saimnieka un jāguļ par nakti. Ieiet iekšā, jā, saimnieks gan atvēl, bet ja kāda klizma notiekot, tad lai nesakot viņa vainu.


 "Nu, brīnumi!" kungs iesaucās, "kādēļ tad klizmai notikt?"


 "Jā," visi mājinieki nu, asaras slaucīdami, sāk izskaidrot, "rītu mūsu mājās puisim ar meitu kāzas. Un kāzu diena mums bēdīgāka par bēru dienu."


 "Nu, kādēļ tā?" kunga puisis iesaucās.


 "Jā, redzi, puisīt, šinī ciemā dzīvo trīs burvji. Šie burvji katrā kāzu dienā nomaitā vai nu brūti, vai brūtgānu, vai citu kādu cilvēku. Atturēties viņiem pretim nav iespējams. Saki nu pats, kā te lai nebēdājās?"


 "Nu tu brīnumi!" puisis iesaucās. "Esiet jūs kāzinieki itin mierīgi, pagādājiet tik man trīs vecus zirgus, krabiņus, es burvjiem parādīšu, ka viņi nemūžam vairs neburs."
 Labi. No rīta kāzinieki taisās braukt pie laulībām. Puisis paņem krabiņus aiz pavadām un ved kāzinieku rindai pa priekšu. Līdz ko labi pa vārtiem ārā - satiek trīs večus. Kāzinieki sabīstas, tie pazīst večus par burvjiem. Bet puisis uzsit krabiņiem ar plaukstu pa krustu un tad saka uz večiem: "Ēdiet nabagi, grauziet sātani, šos krabiņus, kamēr mēs atpakaļ brauksim!" Acumirklī krabiņi no puiša sitiena izdziest un burvjiem gribot negribot jāgrauž maitas gaļa, ko zobi nes.


 Atpakaļ braucot, krabiņi pa pusei jau nograuzti. Puisis saka: "Tagad es jūs no graušanas atlaižu!"


 Burvji tūlīt uzceļas stāvus, bet lūdzas, lai dodot nodzerties, esot nejauki izslāpuši. Kāzinieki baidās dot, bet puisis pamāj, lai dodot droši, viņš būšot pa priekšu dzert. Un ja viņi ar dzērienu būšot ko spogojušies, tad lai tik paskatoties, kas tad notikšot.
 Labi, - saimnieks ielaiž alu un pasniedz burvjiem, bet burvji saka: "Tā ne, tev kā saimniekam jādzer pa priekšu!"


 "Ne, ne!" puisis iesaucās, "šinī reizē es dzeršu pa priekšu!"


 Puisis paņem kausu un dzer. Bet tai pašā acumirklī tam bļākt! asinis pa muti ārā. To redzot, puisis knaši, knaši piesit trīs reizes ar dūri pa krūtīm un tad saka: "Saimniek, še, saņem kausu, būs tūlīt labi - man viņi nekā nepadarīs!"


 Līdz ko asinis apstājās, puisis atkal paņem kausu, pagriežas pret burvjiem un sniedz tiem kausu, sacīdams: "Tagad būs jums dzert, ja ne, tad paliksiet uz vietas!" Nekā darīt - burvjiem jādzer. Un līdz ko labi nodzērušies, te joki lielu lielie kājās. Katram burvim smails rags gadījies pierē un nu nabadziņi ņems badīties. Izbadās krāsni, domā nokusīs - nekā, izbadās sienas, domā nokusīs - nekā, beidzot ņemsies savā starpā. Tur bij gan briesmas. Tikmēr badījās, kamēr paši sevi viens otru nobadījās.


 "Tā, nu esiet no briesmoņiem atpestīti!" puisis iesaucās. "Mēs ar kungu nu varam aizbraukt."
 Kāzinieki gan grib nezin ko puisim par labumu atmaksāt, bet puisis tik atbild: "Maksas dēļ neesmu to darījis!"


 Uz ceļa kungs prasa puisim: "Saki, kur tu tādu gudrību mācījies?"


 "Mācīties, kungs, var visu ko, tik nevajaga nevienam ļauna darīt!" puisis atbild.
 Tomēr kungs domā pie sevis: "Kas taču tādam var uzticēties. Varu kādu reiz viņu itin nevilšus apkaitināt un ja tas tad ar mani tā apietās, kā ar burvjiem, ko tad lai iesāku. Eh! Bagāts diezgan esmu, likšu labāk otras muižas laukos priekš viņa mājas uztaisīt, atdošu, lai dzīvo, tad esmu drošs, ka tas mani neaiztiks."


 Tā arī notika. Kungs iedāvināja puisim jaunas mājas un padarīja caur to burvju pārmācītāju uz visu mūžu laimīgu.


 Ozolniekos no K.Žiemas uzrakstīta.





# Ķēniņa avju gans
*Difficulty: 0.0032*


Viņos laikos kādam ķēniņam bijis tāds avju gans, kurš mācējis tik jauki koklēt, ka pat putni salaidušies klausīties. Arī meža zvēri, izdzirdēdami viņa kokles skaņas, sanākuši ap ganāmo pulku un klausījušies un klausījušies. Avis tie ne plēsuši, ne tramdījuši. Jādomā it kā kāda augstākā vara sargātu gan pašu avju ganu, gan viņa avis.
 Reiz gadījās, ka paša ķēniņa meita iziet gar to meža līci pastaigāties, kur avju gans patlaban savus lopiņus gana. Ķēniņa meita, tuvāk pie līča nākdama, izdzird mīlīgās kokles skaņas. Viņa apstājas, klausās vienreiz, klausās otrreiz: tīri sirds kūst, kas par skaņām! Beidzot tā pieiet klāt un saka: "Puisīt, divas lietas man tev jāsaka: man patīk tavas kokles skaņas un otra lieta: tu pats arī man patīci. Ne es šķiršos no tavām kokles skaņām, ne no tevis paša."


 Puisītis nu koklēja tik jauki, tik jauki un meitiņa klausījās tik uzmanīgi, ka pat aizmirsa uz mājām iet. Vecais ķēniņš izgaidījās vienu brīdi, otru brīdi, bet meita ne redzama, ne dzirdama. Viņš iet meklēt un atron savu bērnu pie avju gana.
 "Ko te tu dari?"vecais bargi uzprasa.


 "Klausos, tētiņ, puisīša koklīti. Vaj neredzi, ka pat putniņi salaidušies klausīties. Pavēli puisītim koklēt un tu redzēsi, ka ir tev patiks klausīties. Tu, tētiņ, tad vairs arī nebrīnēsies, ka esmu apņēmusēs nekad vairs ne no viņa paša, ne no viņa koklītes šķirties."
 Vecais ķēniņš, to dzirdēdams, paliek zils aiz dusmām. Viņš sagrābj meitu, pārved mājā, bet puisīti - koklētāju - pavēl mežā ievest un uz nāvi nosodīt.


 Ķēniņa sulaiņi ieved avju ganu mežā, lai patlaban izpildītu, ko ķēniņš pavēlējis. Bet, līdz ko tie domā nevainīgam pieskarties, te mežs drūmīgi nošalc un pašā tai brīdī zaļoksns vīrs zaļās drēbes uzsauc bendem: "Manā daļā nevainīgos nenosodīsiet!"Bet, tā kā ķēniņa sulaiņi tūlīt negrib vis no avju gana ar labu atstāties, tad zaļais vīrs savu roku paceldams, nosoda viņus pašus uz nāvi, turpretim avju gans, to redzēdams, no prieka sagrābj savu kokli un nu kokle, lai lūzt un plīst.

 Otrā rītā, itin agri ķēniņa meita, patapuse, steidzas uz mežu avju ganu meklēt. Viņai maz cerības, ka vēl dzīvu atradīs, bet nonākusi pie meža līča, tai bēdas izklīst, jo mežā atskan tās pašas kokles skaņas, kas vakar. Un, re, avju gans iznāk vesels kā rutks ķēniņa meitai pretim. Abi nu ilgi gudro, kā no ķēniņa bardzības izsargāties. Bet, kamēr šie domā gudrot, vecais ķēniņš jau atkal meitai pakaļ. Un šoreiz vēl ar kara spēku. Kur nu slēpties? Ātrumā nabadziņi vairāk nevar nekā sadomāt kā tik bēgt. Nu bēg, nu bēg: šie abi pa priekšu, kara spēks pakaļ. Caur mežu gāja labi, bet otrā meža malā par nelaimi upe priekšā. Tagad bēgļiem būtu klājies nelabi, bet zaļais vīrs, kur gadījies, kur ne, - apsolās nabadziņiem izlīdzēt. Viņš acumirklī uztaisa zaļu tiltu pār upi un pārved abus pāri.


 Ķēniņš ar kara spēku grib arī pār tiltu tikt, bet tilts nozūd priekš viņa acīm. Otrā malā zaļais vīrs saka avju ganam: "Neķīvējies ar ķēniņu, atdodi viņam tagad savu līgaviņu, gan vēlāk pats tev meitu piesolīs. Pacieties ir tu, meitiņa, gan puisītis pārnāks un tevi apņems bez tēva ienaida."


 Labi. Avju gans tā paliek mierā, viņš saka: "Klausies, ķēniņ, netiepšos, neķīvēšos! Še tev tava meita, gan vēlāk man ar labu atdosi."


 Avju gans nu aiziet uz citu pusi un salīgst pie cita ķēniņa kalpot. Otrā gadā šim ķēniņam izceļas karš ar kaimiņa ķēniņu. Avju gans arī aiziet līdz karot. Bet mežā avju ganam piestājās tas pats zaļais vīrs, sacīdams: "Kur tu gribi karot ar savu zobinu. Še tev mans zobins, tad apkarosi visu kara spēku viens pats."


 Avju gans paņem zaļā vīra zobinu un aiztriec ienaidnieku viens pats. Ķēniņš no prieka nezin ko darīt;viņš ieceļ senāko avju ganu par savu pēcnācēju, jo pašam nav ne dēla, nedz meitas. Bet kaimiņa ķēniņš vēl nevar norimt, viņš salasa divreiz tik lielu kara spēku un tad sūta, savu dēlu priekšgalā nolicis, par otram lāgam ienīstajam ķēniņam virsū. Tagad vecajam ķēniņam tīri sirds trīc, jo ienaidnieka karavadonis - kaimiņa ķēniņa dēls - tāds milzis, ka bail: pats tik liels kā siena kaudze un galva kā katls, bet jaunākais ķēniņš tik pasmejas, sacīdams: "Ir kad viņš būtu triju kaudžu lielumā - viena maksa - kad ar savu zobinu cirtīšu, tad šķīdīs."To sacījis, jaunais ķēniņš, senākais avju gans, iziet ienaidniekam pretim. Milzis, pretinieku ieraudzījis, zaimodams uzbļauj: "Knēveli, vaj ir dūšas cirsties? Kausimies divi vien: ja es tevi pārvarēšu, tad tava zeme arī pārvarēta;ja mani pārvarēsi, tad vari manu zemi ņemt!"

 Labi. Vecais ķēniņš, tādu valodu sadzirdējis, tīri saplok. Viņš nevar ne iedomāties, kā tādu milzi lai pārvar. Bet jaunais ķēniņš ilgi negaida: kā cērt, tā milzim katla galva nost. Nu bij prieki bez gala - kaimiņa ķēniņš aizdzīts un bez tam vēl jauna valsts klāt. Vecais ķēniņš tūlīt taisa dzīŗas un saaicina visus pavalstniekus, pasludinādams, ka jauno ķēniņu iecēlis nevien par vecās valsts pēcnācēju, bet arī par to valsti, kuru pats ar savu roku uzvarējis un iemantojis, milzi nokaudams. Visi nu sadzīvoja zaļi trīs dieniņas, trīs naksniņas. Te, trešā dienā, pret vakaru sāk jausmas izpausties, ka vecais kaimiņa ķēniņš, uzvarēto zemi atstādams, aizgājis citu zemi iekarot, uzbrukdams tam ķēniņam, kas otrpus upes dzīvojot. Jaunais ķēniņš, to dzirdēdams, izlec stāvus kā miets, sacīdams: "Paskatāmies tik, vēl nepietika, ka dēlu un zemi pazaudējis, viņam vēl jākrīt manam nākamam sievas tēvam virsū. Iešu viņu ir no turienes aizdzīt un tad, mājās nākdams, pārvedīšu savu līgaviņu līdz."


 To sacījis, tas paķer zaļā vīra zobinu un aizsteidzas. Aiziet tur: visa zeme trīc un dreb, jo ienaidniekam raganas dēls par vadoni. Ne to būšot nokaut, ne pārvarēt. Bet jaunajam ķēniņam īsi pātari;tas saka: "Laidiet tik mani klāt!"Un tā arī bija: ne te līdzēja raganas dēli, ne citi velni;kur ar zaļā vīra zobinu krāva, tur šķīda. Kad nu viss laimīgi izdevies, karš beidzies, ienaidnieks aizdzīts, tad ķēniņš ieaicina stipro kara vīru pie sevis, prasīdams: "Saki, apžēlojies, saki, kas tāds esi? Esmu nodomājis savu meitu tev, sirdīgo kara vīr, par sievu atdot. Tā mana vienīgā pateicība un atmaksa. Dārgākas mantas man nav."


 "Kas es esmu, - esmu tavs senākais avju gans!"


 "Tas nevar būt!"


 "Nu, ja netici, tad pasauci savu meitu, gan tā mani pazīs."


 Meita atnāk, skatās, skatās, bet nemaz nevar iedomāties, ka tas varētu senākais avju gans būt.


 "Nu, ja tā nepazīsti, tad - kur mana kokle?"


 Senākais avju gans paķer savu kokli un sāk koklēt. To dzirdēdama, ķēniņa meita vairāk neattop, kā tik iesaukties: "Tu esi tas pats! vai, kā negribēju tevi tādās goda drēbēs vairs pazīt!"


 Tagad ķēniņš atdod savu meitu koklētājam par sievu un darina tādas kāzas, kādas nebija ne redzētas.
 Kāzu rītā jaunais ķēniņš saka uz sievas tēvu: "Nu, redzi, vaj tev toreiz aiz upes neteicu, ka vēlāk man savu meitu ar labu atdosi."

# Puisis un ķēniņa meita
*Difficulty: 0.0032*


Reiz dzīvojis ķēniņš. Tam bijuse daiļa meita. Bet meita bez tēva ziņas dzīvojuse ar velnu sabiedrībā. Tēvs ilgu laiku nekā nemanījis, bet reiz tas sācis par to brīnīties, kāpēc meitai tik daudz apavu plīst? Sācis meitu cietāki turēt, labāki uzlūkot, bet nekā nelīdzējis - nevarējis un nevarējis noķert, kur šī vazājusēs. Vakaros veselām kurpēm aizvilkusēs, no rītiem caurām kurpēm pārvādžojuse. Kur pa nakti blandījusēs, to neviens nespējis noskatīties.


 Beidzot ķēniņš apsolījis tam pusvalsti atdot, kas pateikšot, kur viņa meita mēdz vazāties. Un, re, drīzi atgadījies jauns puisis, kas apņēmies to izdarīt. Puisim bijuši no tēva tēva tādi svārki, kuri, tiklīdz mugurā uzvilkti - padarījuši puisi par neieraugāmu.


 Nākošā naktī ķēniņa meita atkal apvilkuse jaunas kurpes un aizgājuse. Puisis aprāvis savus svārkus un steidzies meitai pakaļ. Šī neka nezinājuse, ka tai kāds pakaļ iet. Nu tā gājuse lielu laiku, kamēr beidzot tā sasnieguse sudraba mežu, izgājuse sudraba mežam cauri - nācis zelta mežs, izgājuse zelta mežam cauri - gadījusēs skaista pils. Gājuse pilī iekšā, puisis pakaļ.


 Nu, te nu bijis gan ko redzēt-bijuši velni kādi nekādi, gadījušās meitas visu visādas: slaikas, īsas, jaunas, vecīgas. Velni dejuši, lēkājuši ar meitām neapdomīgā trakumā. Puisis ielīdis kaktā un noskatījies, noklausījies itin visu, neviens nevarējis to ieraudzīt. Pret rīta laiku meitām kurpes gadījušās pušu. Velnu saimnieks atlaidis visas uz mājam, pieteikdams, lai citunakt nākot uz viņa kāzām - būšot ķēniņa meitu precēt. To dzirdēdams, puisis palocījis galvu, nodomādams: "Vaj tur nav briesmas - tāds velns precēs mana ķēniņa meitu. Pag, pag, rītu jārauga precības izjaukt!"


 Pret gaismu ķēniņa meita pārradusēs un zināms puisis ar. Ķēniņš nu prasījis puisim:


 "Nu, kas bij?"


 "Kas tad nu bij! taisies, ķēniņ, tik citunakt savai meitai uz kāzām-velns to jau noprecējis."


 "Vaj tu traks! - izstāsti man skaidrāk."


 Puisis nu izstāstījis visu smalki un apņēmies velna precības izjaukt.


 Otrā naktī meita posusēs laiku jo laiku un gājusi divreiz ātrāk, neka vakar, bet puisis sekojis soli uz soli pakaļ. Drīzi sasnieguši sudraba mežu. Te, kas tas? mežs uz reizi nožvākstējis. Puisis pacēlis acis, ak tu manu dieniņu! nākuši velni, nākušas meitas baru bariem šai pretim. Meitas paņēmušas velnu saimnieka līgavu uz rokam un nesušas nešus uz pili. Patlaban izgājuši jau sudraba mežam cauri, te pašā malā puisis braikt! nolauzis vienam kokam sudraba zaru. Šie visi tūliņ paskatījušies atpakaļ, kas tur noticis, bet nevarējuši ne puiša, ne zara ieraudzīt.


 Nu gājuši zelta mežam cauri, te, pašā malā, puisis atkal braikt! nolauzis vienam kokam zelta zaru. Šie gan skatījušies atpakaļ, bet nevarējuši neka ieraudzīt. Iegājuši pilī un sākuši zaļi dzīvot. Pašā istabas vidu nolikuši lielu mucu ar dzeramo. Katrs nācis pa kārtai klāt, iesmēlis dzeramo no mucas mazā kausiņā un dzēris. Beidzot ir ķēniņa meita nākusi smelt, bet puisis gribējis ar sudraba saru meitai izsist kausiņu no rokam, lai tā nedabūtu dzert. Viņš sitis, bet zars ķēris galvu meitai un galva novēlusies tai no rumpja. Puisis paķēris galvu, pielicis pie rumpja, piesējis, piestiprinājis kā nu varējis, lai nekristu nost un tad stiepis meitu uz mājam. Viss tas noticis tik ātri, ka velni nedabūjuši ne apskatīties, kur meita palikuse, jo - līdz ko puisis ar zaru iesitis, meita palikuse par neieraugāmu.


 Mājā puisis novilcis savus svārkus un meita, kā arī viņš pats, tūliņ palikuši ieraugāmi. Vecais ķēniņš ienācis pie puiša un uzmetis acis uz nomirušo meitu. Viņš sācis vaimanāt, bet puisis teicis: "Pag, pag, būs labi - paraudzīsim tik, kas meitai galvā atronas." Atņēmuši galvu nost un paraudzījuši. Te, žvikt! čūska no galvas ārā un tam zelta zaram virsu, ko puisis zelta mežā bij nolauzis. Čūska gribējuse zaru aprīt, bet puisis rāvis zaru nost un - it kā par laimi -zara gals piesities pie meitas galvas. Acumirklī galva pievēlusēs pie rumpja un meita uzcēlusēs sveika, vesela. Tagad tā bijuse tik kaunīga, tik nevainības pilna, kā zelts. Puisis pielaidis čūskai uguni klāt un to sadedzinājis.


 To visu redzēdams vecais ķēniņš apkampis puisi un teicis - Tu viņu izpestīji, tev lai viņa pieder! No šīs dienas tu esi mans znots!"






# Lapsa un runcis
*Difficulty: 0.0032*


Reiz runcis, sastapdams lapsu, domā: «Lapsai kaut kas ir aiz ādas. Stāsta, viņa esot ļoti viltīga un pasauli labi pazīstot. Būs man ar viņu jāiepazīstas, visas mākslas no viņas jāiemācās.»


 Viņš piegāja pie lapsas, paklanījās tai līdz zemei un teica: «Labdien, lapsas kundze! Kā klājas šinīs grūtajos laikos?»


 Bet lapsa bija ļoti lepna, viņa apskatīja runci no galvas līdz ķepām, nodomāja: «Vai maz vērts ar viņu runāt,» — un beidzot teica: «Ak tu, peļu junkurs, podu laiža tāds, kā tu iedrošinies nākt man klāt un ar mani runāt?! Nu, cik gudrs tu esi, ko saproti, ko mācījies?»


 «Es protu tikai vienu mākslu, lapsas kundze,» runcis pazemīgi atbildēja.


 «Nu saki — kas tā ir par mākslu?»


 «Kad suņi man dzenas pakaļ, es protu no viņiem izbēgt kokā.»


 «Tad ta māksla — un tik vien!» lapsa nosmējās, «nu, es protu vairāk nekā simt mākslu kā savus četrus pirkstus, bez tam man vēl pilns maiss visādu niķu . . . Bet lai jau nu, lai, iesim abi kopā, aiz žēlastības es tev iemācīšu, kā īsti vajag no suņiem izvairīties.»


 Tikko lapsa to bija izteikusi, te — kur gadījušies, kur nē — parādās suņi, bet aiz viņiem mednieki. Runcis — viens divi! — kokā, noslēpās lapās un kliedz no turienes: «Lapsas kundze, attaisi ātrāk maisu, ātrāk ņem ārā niķus no maisa, citādi tev klāsies slikti!»


 Bet kur nu — runcis nepaspēja ne pateikt, kad jau lapsa suņiem zobos.


 «E,» runcis saka, «kā rādās, tad ar simt mākslām nav viegli galā tikt. Labāk būtu, ja tu, lapsa, vienu mākslu prastu tā, kā nāktos, — pēc manām domām, rāpties kokā, — tad tu tagad nebūtu suņiem zobos.»


# Vērpēja, Tinēja, Audēja
*Difficulty: 0.0032*


Viņos laikos kādai mātei bijusi tāda meita bez mūža pavedieniem delnās. Ērmoti bijis arī tas, ka meita nevarējusi neviena darba pabeigt: visur ķēries, visur atdūries. Citi ļaudis turējuši viņu par slinku, bet patiesībā tā nemaz nebijis.


 Reiz māte, nezin kā sadusmojusies, ceļmalā kūlusi meitu.


 Braucis svešs kungs garām. Tas prasījis: «Māmiņ, kādēļ kul savu bērnu?»


 Māte negribējusi pavisam savu bērnu apkaunot, tādēļ teikusi: «Jā, kā nekulšu? Viņa man visus salmus sāk par zīdu savērpt un saaust.»


 Kungs, to padzirdējis, kā rūgta nāve virsū, lai dodot meitu viņam līdz, viņš būšot to apņemt par sievu.


 Māte to atdevusi. Kungs pārvedis meitu pie sevis. Bet mājā tas apdomājies: «Kas zin, vai viņa patiesi māk no salmiem zīdu vērpt un aust? Pag, pag, likšu puišiem labu kaudzi nokraut. Ja tā salmu kaudzi savērps un saaudīs, tad precēšu, ja ne — vedīšu atpakaļ.»


 Pret vakaru salmu kaudze bijusi nokrauta. Nokrēslā meitai bijis jāsāk vērpt. Nabadzīte nogājusi pie kaudzes, raudājusi un raudājusi.


 Te pienākušas trīs māmiņas: Vērpēja, Tinēja, Audēja, prasīdamas: «Meitiņ, kādēļ raudi?»


 «Jā, kā neraudāšu? Vai tas kādam iespējams? Man šī salmu kaudze jāsavērpj par zīdapavedieniemunjānoaužaudekls.» «Nekas, meitiņ, mēs tev palīdzēsim.»


 Un tūdaļ Vērpēja vērpa no salmiem zīda pavedienus. Tinēja tina pavedienus gar meitas rokām un darināja kamolu. Audēja atkal auda no kamola zīda audeklu.


 Gaismiņai svīstot, salmu kaudze bija nozudusi un tai vietā gadījies garš un plats zīda audekls. Meita nezināja, kā patencināt, kā atmaksāt māmiņām. Bet tās par atmaksu ne dzirdēt, tik iesaucās aiziedamas: «Parītu tev ar kungu kāzas. Ja tev laba sirds, tad aicini arī mūs kāzās.»


 Labi. No rīta kungs ļoti priecājies par zīda audeklu un darbīgo meitu. Viņš tūliņ rīkojis lieliskas kāzas un saaicinājis pasauls viesu. Arī meita, līgava, sākusi naģi posties. Un nu, par brīnumiem, tā manījusi, ka darbi citādāki izdevušies nekā senāk. Ko iesākusi, to arī drīzi pabeigusi;pat mūža pavedieni delnās bijuši gadījušies.


 Kāzu rītā viesi sanākuši, tik tās trīs māmiņas vēl trūkušas. Līgava piegājusi savam kungam klāt un sacījusi: «Tu nezini, es ielūdzu arī mūsu kāzās trīs māmiņas;brīnums, kā viņas neatnāk.» Bet, līdz ko izteikusi tos vārdus, te durvis atvērušās un Vērpēja, Tinēja, Audēja ienākušas istabā. Vērpējai no pavedienu laizīšanas bijušas tādas biezas lūpas kā kausiņi;Tinējai no tīšanas bijuši tādi pirksti kā tapas;Audējai no aušanas bijušas tādas kājas kā dēlīši. Kungs, to redzēdams, prasījis, kamdēļ māmiņām tādi pirksti, tādas lūpas, tādas kājas esot? Māmiņas atteikušas: «No strādāšanas dienu un nakti. Tādēļ, ja savu sievu mīli, tad piešķir tai vieglas dienas, tad tai negadīsies tādas lūpas, tādi pirksti, tādas kājas.»


 Kungs nu apņēmies. Viņš dzīvojis ar savu sievu laimīgu mūžu.


# Pasaka par Kristeru un cūkmenu
*Difficulty: 0.0032*


 Bija saulains oktobra rīts un Kristers kā parasti devās uz skolu. Skolā Kristeram gāja labi, mācības padevās diezgan viegli un draugu arī netrūka. Taču viņa prāts nebija mierīgs. Jau pāris nedēļas Kristeras juta, ka tiek izsekots. Lai kur zēns ietu, kāds nepārtraukti slapstījās viņam aiz muguras. Bet vakar Kristeram šķita, ka pa pēdām iet jau vairāki. Ļoti nepatīkama sajūta.


 Lai aizgaiņātu nejaukās domas, Kristers piegāja pie avīžu kioska un nopirka Chupa chups konfekti. Saldā karamele nedaudz nomierināja un Kristers pielika soli, lai nenokavētu stundas. Pa ceļam viņš izdzirda savādu troksni. It kā kokam zari lūstu, it kā kastaņi birtu zemē. Kristers pacēla galvu un drosmīgi ielūkojas koka lapotnē. Tur kaut kas kustējās! Puisēna acis sastapās ar dzēlīgu, tumšu acu skatienu. Kļuva baisi, gardā konfekte izslīdēja no rokas, bet Kristeram bija vienalga. Viņš skriešus metās prom no koka zaros glūnošajām briesmām.


 Vēl pēdējais pagrieziens un skola tūlīt būs klāt, taču pavisam negaidīti viņa ceļu aizšķērsoja resns svešinieks ar melnām saulenēm uz acīm. Pat caur tumšo briļļu stiklu, Kristers sajuta tik stindzinošu acu skatienu, ka jebkuram no tā sirds pagurtu un kājas mīkstas kļūtu. Svešais lēnām tuvojās. Kristers nebija no bailīgajiem, taču šoreiz dūša patiešām saskrēja papēžos. Pēkšņi Kristers sev aiz muguras izdzirdēja automašīnas bremžu skaņas. „Esmu glābts”, zēns atviegloti uzelpoja un ieraudzīja brūnu, dubļiem nošķiestu džipu.


 Pavērās auto durvis un no turienes atskanēja spalga, nepatīkama balss: „Kāp nu iekšā, draudziņ!” Kristers ar šausmām saprata, ka tā nav nekāda palīdzība - tās ir lamatas. Svešinieks ar saulesbrillēm un džipa īpašnieks ir uz vienu roku! Resnais jau bija pietuvojies pavisam tuvu, bet no auto stiepās plauksta ar netīriem, aplauztiem nagiem, kas mēģināja satvert Kristera jaku. Likās, ka gals klāt.


 Tomēr pēdējā brīdī Kristers pierādīja, ka nav ar pliku roku ņemams. Viņš pagrūda pusatvērtās džipa durvis pret resnīti ar tādu spēku, ka tuklais vīrs nogāzās gar zemi. Pat saulesbrilles novēlās no acīm. Kristers vēl paguva aizcirst mašīnas durvis un metās prom. Resnais svešinieks tik paguva nopakaļ uzsaukt: „Pagaidi, puisīt, mēs taču gribējām ar tevi sadraudzēties!”, taču Kristers to vairs nedzirdēja, viņš jau bija skolas pagalmā un aši, aši joza uz savu klasi.


 Ieskrējis klasē, Kristers piesteidzās pie loga un lūkoja, vai svešie vēl ir tur, ārā uz ielas. Jā, kritušais bija piecēlies, atkal uzlicis saulesbrilles un sačukstējās ar džipā sēdošo, bet trešais, tikpat nepatīkams tips tērpies treniņtērpā, bija nolaidies no kastaņa zariem uz ietves un vēroja skolas logus. Viņš skatījās Kristeram tieši virsū. Kristers atrāvās no loga.


 -Kas tur ir? - aiz muguras atskanēja klasesbiedra Emīla balss.
 -Paskaties pats! - Kristers klusi nošņācās.

 Emīls izbāza galvu pa logu un cītīgi blisinājās uz visām pusēm.
 -Es neko tādu neredzu, - viņš teica.

 -Tur ir trīs bandīti. Viņi gribēja mani nolaupīt! Jau sen izseko! - Kristers skaidroja, bet Emīls smīkņāja, jo lāgā nespēja tam noticēt.


 -Krister, man liekas, tu par daudz filmas esi saskatījies, - viņš iesmējās.


 -Netici? - Kristers jutās aizvainots - Un vēl draugs skaities.


 Kristers saprata, ka palicis viens savos pārdzīvojumos, bez jebkāda atbalsta. Viņš skumīgs apsēdās savā solā un tāds tur nosēdēja visu dienu.


 Pēc stundām Kristersatgriezās mājās pa citu ceļu. Līkums sanāca, taču tā bija drošāk. Kristers klusi paēda un ielavījās savā istabā. Viņš sēdēja un lauzīja galvu, - ko darīt tālāk? Varbūt pastāstīt par notikušo mammai un tētim? Taču vecāki pa to laiku bija aizgājuši uz teātri un kad viņi atgriezās, Kristers jau čučēja. „Laikam skolā liela slodze, ka jau guļ”, teica mamma, bet tētis piekrītoši nožāvājās, „Iesim arī mēs gulēt.”


 Tomēr, lai kā tas no malas neizskatījās, Kristers gulēja nemierīgi. Viņu mocīja murgi. Sapnī viņš pa jumtiem bēga no noslēpumainiem svešiniekiem, kuri visu laiku centās Kristeru noķert un iebāzt maisā. Kristers skrēja un pēkšņi pazaudēja pamatu zem kājām. Viņš krita no jumta un trāpīja tieši atkritumu tvertnē. Sajutis nepatīkamo atkritumu smaku, Kristers pamodās. „Fū, tas bija tikai sapnis”, Kristers atviegloti uzelpoja un pēkšņi izdzirda klusu sēkšanu, kas nāca no gultas apakšas.


 -Kas tur ir? - Kristers skaļi noprasīja un ieslēdza gaismu;savā mājā viņš jutās diezgan drošs.


 -Es, - atskanēja balss, - Tikai nebaidies. Es neesmu laupītājs.
 -Kas tad tu e-e-e-si? - zēna balss ietrīcējās.

 -Es esmu cūkmens, - skanēja atbilde un no gultas apakšas iztrausās tas pats resnais svešinieks ar saulesbrillēm, kuru Kristers bija sastapis jau no rīta.


 -Nemelo. Es zinu kāds izskatās cūkmens. Pa televizoru redzēju, - teica Kristers, bet svešais vienā paņēmienā norāva no savas galvas cilvēcīgo masku un atklāja sarainu cūkas šņukuru.
 -Nu, tagad tu man tici? - jautāja cūkmens.

 -Ti-ti-ticu, - Kristers drebēja un centās ievīstīties segā, - Ko tev no manis vajag?


 Cūkmens apsēdās uz krēsla un lēnām sacīja:


 -Tu esi kandidāts. Arī tu vari kļūt par cūkmenu. Tev ir visas dotības.


 -K-k-kādas dotības? - Kristers uztraucās, jo nebija paredzējis tuvākajā laikā kļūt par cūkmenu.


 -Es tev sekoju jau sen. Man ir jāreģistrē viss, ko tu nomet zemē – konfekšu papīriņi, tukšas čipšu pakas, kokakolas pudeles un tā tālāk. Pāris nedēļās, tev un tev līdzīgiem sekojot, pilna piezīmju grāmatiņa pierakstījās. Pat citus cūkmenus nācās saukt palīgā, lai visu spētu uzskaitīt. Labi, ka daudziem no mums ir auto, citādi nezinu kā tiktu galā. Bet tev ir talants. Izcils piemēslošanas talants! Man tāds pats bija... – atcerējās cūkmens. Mirkli veldzējies atmiņās, viņš turpināja, - Jā, mēs taču gribējām uzņemt tevi savā barā, bet tu aizbēgi. Tik sāpīgi man iesiti un aizbēgi. Nesmuki. Toties tagad beidzot esam iepazinušies.


 Kristers vairs nezināja ko teikt. Viņš bija tuvu asarām.


 -Redzu, tev vairs nav ko teikt. Tātad sarunāts. Tu piegružo, es tev sekoju, līdz tu kļūsti par īstu cūkmenu, bet es…, - cūkmens nepaguva pabeigt sakāmo, jo Kristers viņu pārtrauca:


 -Es negribu, negribu!Citi taču arī drazo. Vēl vairāk par mani, - Kristers bija manāmi satraukts, - Mēs ar tēti un mammu svētdien bijām mežā pie ezera, tur bija tik daudz atkritumu! Kāpēc tie cilvēki nekļūst par cūkmeniem?


 -Kāpēc nekļūst, kļūst. Tikai viņi maskējas par cilvēkiem. Neies taču uz ielas rādīt savus cūkas purnus, vai ne. Sirdī jau mēs tāpat esam cūcīgi! Un tas ir galvenais! Diemžēl daži pat neiedomājas, ka par cūkām pārvērtušies.


 -Nē, nē, nē! – kliedza Kristers, - es negribu! Vai tad tev pašam patīk būt cūkmenam?


 Izdzirdējis šādu jautājumu, cūkmens kļuva skumīgs un pār viņa saraino vaigu noripoja skopa cūkas asara.


 -Nepatīk, protams, nepatīk. Bet kamēr tādi kā tu piecūko pasauli, man nav nekādu cerību atkal kļūt par cilvēku. Pilnīga bezcerība pārņem! Tad labāk, lai tu arī par tādu kļūsti. Kad visi būs cūkmeni, nevienam nevajadzēs izlikties par cilvēku.


 Kristers klausījās un lāgā nesaprata, vai cūkmens runā nopietni, vai spēlē teātri.


 -Bet, ja es vairāk neko nemetīšu zemē, kas tad būs? – Kristers meklēja izeju no nepatīkamās situācijas.


 -Tu mani pārsteidz! – cūkmens iepleta mazās cūkas ačeles un zobgalīgi sacīja, - Nu, tad man tevi būs jāsvītro no cūkmenu kandidātu saraksta. Un vēl saka, ka jaunatne ir mūsu nākotne un cerība. Vai tad tu patiešām vairs negribi par cūku pārvērsties. Tik daudziem tas patīk, tādas iespējas! Met zemē ko gribi un kur gribi. Tas taču milzīgi atvieglo dzīvi.


 -Nē, es to negribu, - Kristers purināja galvu, rokas un pat kājas.


 -Nu ko. Tad man te vairs nav ko darīt, vai? - cūkmens sāka mīņāties uz sliekšņa pusi, - Bet varbūt kaut kad vēl tiksimies?


 -Nē! – Kristers apņēmīgi teica.


 -Paskatīsimies. Tev jau vēl ir draugi un radi, tā ka es vienalga tepat tuvumā grozīšos, - cūkmens pasmīnēja un pavēra durvis.


 -Radi? – Kristera pierē iegūla pārdomu rieva, - Tu taču negribi teikt, ka mani vecāki varētu būt cūkmeni?


 -Nē, nepavisam. Taču vislabāk to pajautā viņiem pats, – ieteica cūkmens un izgaisa tumsā, bet Kristers apdullis no naksnīgās tikšanās, nesaprazdams vairs ko dara, sāka kārtot savu istabu un slaucīt grīdu.


 No rīta, ienākusi Kristera istabā, mamma iepleta acis no pārsteiguma un tik vien spēja izdvest: „Zili brīnumi, tāda kārtība! Kā pasakā!” Bet tētis to redzēdams, pat aizmirsa pavaicāt dēlam, vai tas mājas darbus ir izpildījis.


# Putnu bubulis
*Difficulty: 0.0032*


 Kādā valstī dzīvo ķēniņš, kam trīs dēli. Šie trīs dēli izzinājuši, ka viņpus deviņām valstīm otram ķēniņam tāds putns, kas visu padara, ko tik liek. Putns dzīvojot dārzā, zelta sprostā. Sprosts karājoties trejžuburaiņā liepā. Vakaros putns laižoties mājā, lai zelta sprostā pārgulētu. Bet tas svarīgākais vēl tas - putnam uz kreisās kājas naga mazs gredzentiņš. Kas šo gredzenu nomauc, tam putns piederot. Daudzi gājuši gredzenu maukt, bet velti.


 Arī ķēniņa dēli sarunā iet. Pa priekšu ies vecākais brālis, viņš apsedlo kumeliņu un taisās uz ceļu. Abi jaunākie brāļi apsedlo ir savus kumeliņus un pavada vecāko līdz tiltam. Pie tilta vecākais brālis nolec no kumeļa, iecērt ar zobinu tiltam trīs robus un piekodina abiem brāļiem, lai ik dienas atjātu robus apskatīties. Ja robi balti, tad viņam labi klāšoties, ja asiņaini, tad lai steidzoties palīgā.


 Devītā dienā vecākais brālis nojāj devītā valstī ķēniņa pilī un saka, ka jājis putnam pakaļ. Ķēniņš, to dzirdēdams, domīgi pagriež galvu un atbild: "Vai, dēliņ, ko tu ar to putnu iesāksi? Tas jau pats Putnu Bubulis! Cik te nav nākuši, cik vēl nenāks - viss velti!"


 Bet vecākais brālis tik atbild: "Lai nu kā, es tomēr iešu!"


 Labi. Saulītei rietot, tas ieiet dārzā un skatās, kur trejžuburu liepa. Izskatās vienā vietā - nav, izskatās otrā – nav, beidzot pabāzīs galvu biezā bērzu pudurā- ja, būs gan. Tūlīt tas priecīgs izspraužas bērzu biezumiem cauri un ierauga trejžuburu liepu ar zelta sprostu nelielā apariņā. Apariņš noaudzis biezu, biezu zāli. Viss klusu, jo putna vēl nav mājā. Viņš paslēpjas biezajā zālē un nu gaida. Pēc kāda laika dārzs uz reizi noklimst, it kā tūkstošiem un atkal tūkstošiem putniņu tur iedziedātos. Te arī Putnu Bubulis klāt. Viņš nolaižas uz sprostu un, uzmanīgi apskatīdamies, sāk žēli, žēli jautāt: "Visi guļ, vaj tad nevienas dvēselītes te nav, kas sacītu: "Putnu Bubuli, ej ir tu gulēt!”?”
 Vecākais brālis domā: "Kad tik vien tās nelaimes, tas jau nekas." Viņš saka: "Putnu Bubuli, ej gulēt!” Bet tai pašā acumirklī Putnu Bubulis uzsit viņam ar spārnu un, re, vecākais brālis pārvēršas par bērzu.

 Otrā rītā abi brāļi noiet pie tilta un redz, ka robā asinis. Viduvējs brālis tūlīt taisās uz ceļa un jāj devītā valstī brāli meklēt. Nojāj tur, ķēniņš izsaka, ka brālis, pēc Putnu Bubuļa iedams, dārzā palicis. Nu noiet dārzā, izmeklējas vienā vietā, otrā vietā- ne tev brāļa, ne trejžuburu liepas. Beidzot pabāzīs galvu biezā bērzu pudurā- ja- liepas ir gan, bet brāļa nav. Viņš paslēpjas apariņa biezajā zālē un gaida. Viss klusu. Te laiciņu pēc saulītes dārzs uz reizi noklimst, it kā tūkstošiem un atkal tūkstošiem putniņu tur iedziedātos. Tūlīt arī Putnu Bubulis klāt. Viņš nolaižas uz zelta sprosta, apskatās un tad žēli, žēli saka: "Visi guļ, vaj tad nevienas dvēselītes te nav, kas sacītu: „Putnu Bubuli, ej ir tu gulēt!”?”


 Viduvējs brālis nesaka nekā. Te pēc brīža Putnu Bubulis atkal žēli, žēli: "Visi var gulēt, es tik ne. Vaj tad te nevienas dvēselītes, kas sacītu tos vienīgos vārdus: „Putnu Bubuli, ej gulēt!”?”


 To dzirdot, viduvējam brālim sirds iežēlojas, viņš saka: "Putnu Bubuli, ej gulēt!" Bet tai pašā acumirklī Putnu Bubulis uzsit viņam ar spārnu un, re, viduvējs brālis pārvēršas par bērzu.


 No rīta jaunākais brālis noiet pie tilta un redz, ka robā asinis. Viņš tūlīt taisās uz ceļu un jāj devītā valstī brāļus meklēt. Nojāj tur, ķēniņš izsaka, ka, pēc Putnu Bubuļa iedami, dārzā palikuši. Noiet dārzā, izmeklējās vienā vietā, otrā vietā - ne tev brāļu, ne trejžuburu liepas. Beidzot pabāzīs galvu biezā bērzu pudurā – jā, liepas ir gan, bet brāļu nav, tik zāle tāda nomīdīta. Viņš paslēpjas biezajā zālē, bet tā, ka var zelta sprostu aizsniegt, un tad gaida. Viss klusu. Te, laiciņu pēc saulītes, dārzs uz reizi noklimst, it kā tūkstošiem un atkal tūkstošiem putniņu tur iedziedātos. Tūlīt Putnu Bubulis arī klāt. Viņš nolaižas uz zelta sprosta, apskatās un tad žēli, žēli saka: "Visi guļ. Vaj tad nevienas dvēselītes te nav, kas sacītu: „Putnu Bubuli, ej gulēt!”?”

 Jaunākais brālis nesaka nekā. Te pēc brīža Putnu Bubulis atkal žēli, žēli saka: "Visi var gulēt, es tik ne. Vaj tad te nav nevienas dvēselītes, kas sacītu tos vienīgos vārdus: „Putnu Bubuli, ej gulēt!”?”


 Jaunākais brālis nesaka nekā. Te pēc brīža Putnu Bubulis sāk raudāt un elsēdams, šņukstēdams saka: "Visi guļ, man tik jāpaliek nomodā. Vaj tad te nav nevienas dvēselītes, kas sacītu tos vārdiņus: „Putnu Bubuli, ej ir tu gulēt!”?”


 To dzirdot, jaunākais brālis nevar vairs ilgāki nociesties. Viņš patlaban grib tos vārdus sacīt. Te par laimi Putnu Bubulis apnicis ielec zelta sprostā. Līdzko šis sprostā, tā jaunākais brālis tūlīt apķer un labāk nesaka vis tos vārdus. Sprostā Putnu Bubulis labi apskatās. Beidzot, kad neviena ne dzird, ne redz, tad mierīgi iebāž knābli spalvās un aizmieg.
 Jaunākais brālis lēni, lēni izlien no zāles un viegli, viegli sniedzās caur sprosta durtiņām pēc gredzentiņa. Līdz ko ar labo roku gredzentiņš no kreisās kājas naga nomaukts, tā tūlīt ar kreiso roku krapts sprosta durtiņas ciet. Putnu Bubulis tūlīt nomodā un plēšās, un spārdās, un lec, un brēc slimāki, nekā uz postu. Ilgi, ilgi tas nopūlas. Tik, gaismiņai svīstot, sāk aprimt un tad, galvu nolaidis, saka: "Tu man gredzenu noņēmi, tev tagad piederu!"


 "Bet saki man, Putnu Bubuli, kur mani brāļi palikuši?"


 "Abi bērzi tev blakus, tie tavi brāļi!"


 "Bet saki man, Putnu Bubuli, kas tie citi bērzi par radījumiem?"


 "Tie citi bērzi arī ir cilvēki."


 "Bet saki man, Putnu Bubuli, kā lai viņus atdzīvinu?"


 "Ej dziļāki bērzu birzē iekšā un apskaties labi, tur būs čupa smilšu. Ja no šīm smiltīm katram bērzam trīs saujas uzbērtu, tad bērzi pārvērstos par cilvēkiem."

 Labi. Pa priekšu jaunākais brālis atdzīvina savus brāļus, un brāļi palīdz ir citus atdzīvināt. Bet, kad šie pa trijiem vien nevar galā tikt, tad ir citi atdzīvinātie palīdz smiltis nest, un nu ātri jo ātri nozūd viens bērzs pēc otra, kamēr visa birze atdzīvināta un kamēr viss dārzs no ļaužu drūzmas čum un kust. Visi saiet jaunākajam brālim apkārt un no prieka nezin paši, ko darīt. Bet jaunākais brālis domā atdzīvinātos vēl vairāk iepriecināt. Viņš uzstāj Putnu Bubulim, ariģ viņš vēl tā māk dziedāt, kā vakar vakarā dziedājis. Putnu Bubulis dzied vaļā. Ak tavu balsu!


 Pēc trim dienam visi šķirās - brāļi iet uz savu pusi, citi atdzīvinātie - uz savu. Pašā dienasvidū mūsu trim brāļiem jāiet gar jūrmalu. Vecākie brāļi grib tāļāk iet, bet jaunākais nejauki piekusis. Tas atgulstas jūrmalā un drīz piemieg. Abi vecākie brāļi, to redzēdami, norunā Putnu Bubuli nozagt un jaunāko brāli, glābēju, jūras viļņos iemest. Kā runājuši, padarīja. Putnu Bubulis nu bij šiem nagos, bet gredzentiņš neģēļiem aizšāvās, tas palika jaunākajam brālim uz pirksta. Vecākie brāļi pāriet mājā pie tēva un stāsta lieliskām, kā viņi Putnu Bubuli dabūjuši, kā meklējuši, kā pūlējušies, bet, kur jaunākais brālis, to nezinot.


 Viņi cerēja no Putnu Bubuļa lielas lietas, bet Putnu Bubulis bez gredzentiņa neklausa ne šādai, ne tādai pavēlei, tik stāv, galvu nodūris.


 Tā tas nu paliek labu laiku. Vecākie brāļi dzīvo pie tēva bez sirdēstiem, un vecais tēvs, sava jaunākā dēla atminēdamies, laiku pa laikam gan izraudās, gan nožēlo. Tomēr ko tur darīt? Bet vecais raudāja velti, jo viņa mīļais dēls nebij vis noslīcis jūras vilņos, bet bij aiznests uz ūdens meitu vieglajām rociņām jūras valdnieces skaistajā dzintara pilī. Jūras valdniecei skaistais jauneklis patīk, tā apprec viņu. Abi dzīvo laimīgi. Te kādu dienu ūdens meitas pavēsta, ka sadzirdējušas veco ķēniņu gauži raudam. Dēlam vecā ļoti žēl, viņš knaši apņemas uz kādām dienam dzintara pili atstāt un veco tēvu iepriecināt. Tas paberzē Putnu Bubuļa gredzentiņu. Acumirklī gredzentiņš pārvēršas par zelta tiltu no dzintara pils līdz tēva pilij.


 Tēvs, ieraudzīdams dēlu sveiku, veselu, nezin no prieka, ko darīt. Arī Putnu Bubulis tūlīt sāk dziedat un ķēniņam izteikt, ko vecākie dēli jaunākajam nodarījuši. Šie nokrīt tēvam, nokrīt ir jaunākajam brālim pie ceļiem un lūdzas žēlastības. Jaunākajam brālim mīksta sirds, viņš piedod un palīdz vēl tēvu lūgt, lai arī tas no savas puses piedotu.
 Trīs dienas jaunākais dēls tēva pilī ciemojās, trīs dienas savu laimi daudzināja. Bet ceturtajā dienā, saulītei lecot, paņēma Putnu Bubuli un atgriezās dzintara pilī atpakaļ. Dzintara pils vārtus atdarot, zelta tilts nozuda un atkal pārvērtās par gredzentiņu.

# Raganu kauja
*Difficulty: 0.0032*


Kādās mājās mēdza bieži vien raganas sapulcēties. Par sapulces vietu bij izredzēta tumšā aizkrāsne. Tanī tumšajā kaktā tās salīda čukstēt, aizklādamas aizkrāsnes ieeju ar melnu segu, lai neviena cilvēka acs nenoskatītos viņu amata noslēpumos.


 Bet reiz raganām piekrāpās. Saimnieka puisis bij uzlīdis laiciņu iepriekš uz krāsns augšu un noslēpies skalos, ka ne redzēt, ne manīt. Raganas sanāk, aizvelk tumšo segu priekšā, sataisa skalu dūčus un tad sāk tik klusu čukstēt, ka nemaz sadzirdēt. Beidzot visu vecākā paceļas, pieliecas pie kāda podiņa, iemērc pirkstus baltā mērcē, aptraipa ar šo mērci paduses, paķer skalu dūci un aizlaižas. Citas tai dara pakaļ, un tā tas iet pa kārtu vien, kamēr visas raganas lapās.


 Puisim ar to pietika. Viņš nokāpj no krāsns augšas, uzmeklē labu asu izkapti un tad, savas paduses arī ar to mērci aptraipīdams, aizlaižas raganām pakaļ. Caur priekšnamu laižoties, puisis paķer no plaukta sāls piestu un piesien to pie kājas, lai tik augstu gaisā neietu. Raganu ceļš gāja pār lielu ezeru, un, kas uz ezera atpakaļ atskatījās, tas iekrita ūdenī un noslīka. Patlaban puisis jau bij ezera malā un raganas ezera vidū. Te viena jauna ragana paskatās atpakaļ, sacīdama: "Mem! Andža nāk ar sāls piestu pakaļ!" Un līdz ko šos vārdus izteikuse, tā jaunā ragana pļunkt! ezerā iekšā. Otrpus ezera raganas sāka gaisā ar skalu dūčiem cirsties, pie kam nemitoši bļāva: "Šodien kaujamies, visu mūžu pazīsimies!"


 Bet drīzi bij Andžus ar savu izkapti pulkā. Viņš sāk raganas spalot, saukdams:


 "Šodien kausimies, visu mūžu nepazīsimies!"


 No tā laika aizkrāsnē nevienas raganas vairs nenāca.


# Kā velns no niknās sievas bēdzis
*Difficulty: 0.0032*


Vienam vīram bijusi briesmīgi nikna sieva, nevarēja nekādā vīzē to valdīt. Reiz vīrs, no sievas piktuma bēgdams, aizgājis uz mežu mieru meklēt. Bet mieru meklēdams atradis vēl citu ko - dziļu, dziļu caurumu. Nu vīrs griezies uz mājam un sacījis sievai: "Tu nezini, ko šodien atradu mežā? Uzgāju dziļu bedri ar lielu lielu naudas podu."


 "Tā!"sieva iesaukusēs, "un to tu vēl saki man. Tu, nejēga! vaj nevarēji naudu mājās nest!"
 "Ne, ne, sieviņ, es nelīdīšu naudai pakaļ, ja gribi, lien pate."


 No rīta vīram nebij miera ne koka šķirbiņā, sieva ēdusies virsū, lai vedot pie naudas poda. Vedis ar’. Nogājuši pie dziļā cauruma, atkal nemiers kājās. Sieva ēdusies vīram virsū, lai pasakot, kā pie poda tikt.


 "It kā es būtu vainīgs, ka pods tik dziļi!"vīrs atteicis. "Raugi sniegties, varbūt izdodas sasniegt."
 Sieva nu sniegusies, sniegusies, bet samisējies: iekritusi uz galvu dziļajā caurumā. Vīrs griezies uz mājam un gudrojis un gudrojis, kā sieva izvelkama. Otrā dienā tas sagudrojis tā: ņemšot garu virvi, iesiešot galā kraķīti, ielaidīšot to caurumā, lai sieva uzsēstos un tad raušot ārā. Kā domājis, darīja. Nu rāvis atspēries un brīnījies, ka sieva tik smaga, bet līdz ko izrāvis, nabadziņš tikko nepārbijies: sievas vietā sēdējis uz kraķīša velns, sacīdams: "Brāl, tas labi, ka izvilki mani! Vakar ienāca tur bedrē briesmīgi nikna sieviete - nevaru no tās glābties."


 Bet vīrs grūdis velnu atpakaļ. Velns sācis lūgties, lai negrūžot, būšot viņu padarīt uz visu mūžu laimīgu.


 "Labi!"vīrs atteicis, "tad saki, kā tu to darīsi."


 "Redzi,"velns sacījis, "še tev šī nūjiņa un aizej to kungu, viņpus upes, izārstēt, tad nopelnīsi tik daudz naudas, ka varēsi bez bēdām dzīvot. Slimniekam trīs reiz jāuzsit ar nūjiņu - tūlīt būs vesels."

 Vīrs bijis tā ar mieru. Paņēmis nūjiņu un aizsteidzies pie slimā kunga. Citi kungi gan negribējuši viņu pielaist, teikdami: "Ko nu tāds vīrelis jēdz!"bet kad slimais pavēlējis, tad ielaiduši ar’. Vīrs iesitis trīs reiz ar nūjiņu slimajam un, re, bijis uz reizi vesels. Kungs no prieka samaksājis vīram lielu kaudzi naudas un vēl pateicis, lai no rīta steidzoties pie viņa radinieka, vēl bagātāka kunga, un izārstējot ir to.


 Vīrs aizgājis, iesitis ar nūjiņu un izārstējis arī to. Tas no prieka samaksājis divreiz tik lielu kaudzi naudas un pateicis, lai no rīta steidzoties pie ķēniņa un izārstējot ir to. Vīrs aizgājis pie ķēniņa, iesitis ar nūjiņu un izārstējis. Ķēniņš no prieka iedevis veselu sieku naudas.


 Tagad vīrs steidzies ar lielo naudas maisu uz mājam. Uz ceļa par nelaimi saticis velnu. Velns, lielo naudas maisu ieraudzījis, sācis laimīgo apskaust, viņš teicis: "Skat, kur laimīgs caur mani tu tiki! Nu tev naudas diezgan, atdodi man nūjiņu."
 "Še!"vīrs atdevis.

 "Bet klausies,"velns kaulējies, "kādu tiesu vari no naudas man arī atdot. Nepiemirsti, ka nopelnīji tik caur mani šo maisu."


 "Ko nu te uz ceļa naudu skaitīsim, atnāci rītu, tad iedošu mājās."


 Velns palicis ar mieru. Bet vīrs izgājis uz gudrību. Viņš salasījis vecus katlus, vecas bungas, vecas taures un licis no rīta tādu troksni taisīt, lai visa pasaule atskanētu. Velnam nākot, vīrs izgājis labu gabalu pretim, paķēris velnu pie rokas un vedinājis pastaigāties.
 Velns, troksni izdzirdējis, prasījis: "Kas tur tik nejauki dauzās?"


 "Kas nu dauzās - niknā sieva iznākuse no bedres un gāž pasauli apkārt!"


 "Vaj traks!"velns iesaucies, "tad es neeimu - no tās nevar ne koka šķirbiņā glābties. Lai paliek visa nauda, kur bijuse - es iešu atpakaļ."


 Velns aizbēdzis, vīram palikuse visa nauda. Tas dzīvojis visu mūžu bez bēdām.


# Neredzīgā tēva āboli
*Difficulty: 0.0032*


Vienam vecam, vecam, neredzīgam tēvam bija trīs dēli - divi gudri, viens muļķis. Tēvs bija izaudzinājis tādu ābeli, kam zelta āboli. Bet no tā laika, kad vecais piepeši palicis neredzīgs, sāka katru nakti viens zelta ābols nozust. Tēvs beidzot iedomājās, lai abi gudrie brāļi ābeli sargā. Bet miega pūžņi tev nosargās: noliekas garšļaukus, aizmieg. Nu sūta muļķīti pie ābeles. Tas izsēžas līdz mazai gaismiņai - nekā. Patlaban muļķītis domā istabā iet, te pašulaik mazs putniņš zelta spalviņām klāt un noknābj vienu zelta ābolu. Bet muļķītis manīgi notver putniņu aiz astītes un nes ar visu ābolu iekšā. Pie durvīm zelta putniņš viņu gauži lūdzas, lai palaižot. Šim paliek žēl, un tādēļ saka:
 «Es tevi labprāt palaistu, man tevis nevajaga, bet kā atbildēšu tēvam?»


 «Še, puisīt, ābols, še viena zelta spalviņa - un atbildi tēvam tā: noķēru putniņu, noņēmu ābolu, palaidu putniņu, spalviņu paturēju!»


 No rīta muļķītis iedod tēvam ābolu un saka, kā putniņš mācījis. Tēvs, to dzirdēdams, žēlojas:


 «Kāpēc viņu palaidi, tā bija mana Laima. Būtu to pie manis ienesis, tad es būtu palicis redzīgs. Tagad, mani dēli, visi trīs eita tēva Laimiņu meklēt.»


 Visi trīs aiziet. Aiz vārtiem gudrie vairs neņem muļķīti līdz - šie aiziet kopā, viņš viens pats. Mežā muļķītis apmaldās. Te gadās sirms, sirms vilks un saka:


 «Ko bēdā, lai gudrie iet. Sēdies man mugurā, es tevi aiznesīšu tur, kur tas putniņš ir. Tas putniņš būs jauks, būrītis vēl jaukāks. Tomēr klausi mani: to būrīti neņemi, paņemi putniņu un nāci tūdaliņ ārā.»
 Te muļķītis apsolās, bet tur tam citāds prāts:


 «Kā lai putniņu bez būrīša pārnesu - ņemšu abus.»


 Bet būrītis bijis ar smalku zelta stīgu pie ķēniņa gultas piestiprināts. Līdzko šis nu būrīti ņem, te ķēniņš atmostas un liek saviem sargiem ņēmēju saķert. Par sodu ķēniņš uzliek muļķītim tādu zirgu atvest, kam sudraba spalva, zelta krēpes. Te nu bija - būrīti ņemdams, dabūja pie meklētā vēl meklējamo klāt.
 Noiet pie vilka. Vilks rājas:

 «Vai tev neteicu, lai būrīti neņem! Kāp mugurā, aiznesīšu tur, kur tas zirgs ir. Tas zirgs būs patīkams, iemaukti vēl jo patīkamāki. Tomēr klausi mani: tos iemauktus neņem, paņemi zirgu un vedi to tūdaliņ ārā!»


 Te muļķītis apsolās, bet tur tam citāds prāts:


 «Kā lai zirgu bez apaušiem jāju - ņemšu abus.»


 Bet zirgs bijis ar zelta stīgu pie ķēniņa gultas piesiets. Līdzko šis nu apaušus ņem, te ķēniņš atmostas un liek saviem sargiem to saķert. Par sodu ķēniņš uzliek muļķītim tādu ķēniņa meitu uzmeklēt, kas tik daiļa kā viņa bilde pie gultas. Te nu bija - zirgu ņemdams, dabūja pie diviem meklētiem vēl trešo meklējamo klāt. Noiet pie vilka. Vilks rājas:


 «Vai tev neteicu, lai apaušus neņem! Es tevi gan aiznestu ir tur, kur tāda ķēniņa meita mājo, bet ko līdz - tu jau mani neklausi!»


 «Nesi, nesi - klausīšu, klausīšu!»


 «Nu, tad labi, kāp man mugurā. Tā ķēniņa meita būs daiļa jo daiļa, bet viņas lakats vēl desmitreiz pārāks. Tomēr - klausi mani - lakatu neņemi, paņemi meitu un vedi to tūdaliņ ārā!»


 Šoreiz muļķītis apsolījās, šoreiz arī izdarīja. Nu vilks saka muļķītim:


 «Tas labi, ka mani klausīji, bet nu aizvedi ķēniņa meitu ķēniņam un nedodi ātrāki, kamēr viņš tev to zirgu ar visiem iemauktiem atļauj trīsreiz ap pili izjāt. Ķēniņa meitu arī paņemi uz zirga līdz. Kad trešo reizi ap pili jāji, tad piešauj zirgam un atbēdzi ar meitu pie manis. Zirgs skries vēja spārniem, viņi tevi nenoķers.»

 Muļķītis tā dara, muļķītim izdodas brangi. Nu sirmais vilks saka:


 «Tas labi, ka atkal mani klausīji. Tagad iešu ar ķēniņa meitu uz priekšu, tu jāji atpakaļ pie ķēniņa un saki, ka ātrāki zirgu neatdosi, kamēr viņš tev to putniņu ar būrīti apgādās. Ķēniņam būs zirga žēl, viņš labāki no pirmā ķēniņa zelta putniņu atpirks nekā savu sudraba zirgu zelta krēpēm pazaudēs. Kad putniņš apgādāts, tad paņemi putniņu, paņemi būrīti un lūdzies beidzamo reizi zirgu trīs reizes ap pili izjāt. Viņš to vēlēs, bet, trešo reizi ap pili jājot, piešauji zirgam un atlaidi ar visu putniņu pie mums šurp.»


 Muļķītis tā dara, muļķītim izdodas brangi. Tagad tas bagāts vīrs: putniņš, zirgs un ķēniņa meita. Vilks pavada viņu no meža ārā un atšķiras, sacīdams:


 «Dzīvo nu laimīgs, bet nepiemirsti mani!»


 Tā jādams, tas satiek savus abus brāļus bešā uz mājām nākam. Šie no skaudības nokauj muļķīti, paņem putniņu, zirgu, ķēniņa meitu un pieteic, lai sakot tēvam, ka viņi visus trīs atraduši, ja ne, tad nokaušot ir ķēniņa meitu pašu.


 Muļķītis tā guļ apakš žagaru čupas trīs dienas, trīs naktis. Te trešās dienas vakarā sirmais vilks klāt. Viņš apošņā nokauto: beigts kas beigts. Nu, kad tā nekustas - cels uz muguras un stieps līdz svētajam avotam. Iesviež vienreiz avotā, apmazgā - jau pakustina mazo pirkstiņu, iesviež otrreiz, apmazgā - jau dvašo, iesviež trešoreiz, apmazgā - jau dzīvs, tomēr tik nespēcīgs, ka ne pagalam uz kājām stāvēt. Nu sviedīs ceturtoreiz, apmazgās, jā - iet kā zirgs. Muļķītis nu nezin, kā vilkam tencināt, bet sirmais tik atbild:


 «Ko nu tencini, labāk steidzies tik uz mājām, jo rītu tavs vecākais brālis grib ar ķēniņa meitu kāzas svinēt.»

 Muļķītis pāriet un domā tā klusu pie tēva ielīst, bet, tikko šis sētā, te zirgs zviedz, putniņš dzied un ķēniņa meita pretim ap kaklu. Muļķītis nu izstāsta tēvam, ko gudrie viņam darījuši. Tēvs dusmās padzen gudros brāļus pasaulē, pasniegdams tikai katram spieķi, bet muļķīti vecais apkampj, asaras birdinādams, jo tikai caur viņu tas atdabūjis acu gaišumu.


 Muļķītis tagad nodzer ar ķēniņa meitu priecīgas kāzas un tad jāj sievastēvu apsērst. Sievastēvs, tādu sudraba zirgu zelta krēpēm ieraudzīdams, sagaida jauno pāri lielākā godā un ieceļ znotu par ķēniņu. Jaunais ķēniņš ataicina veco tēvu pie sevis dzīvot, un tā tie dzīvo vēl šodien laimīgi.


 Vēlāk ieronas arī vecais, sirmais vilks. Jaunais ķēniņš domā, ka sērst atnācis, bet vilks atbild:


 «Nenācu sērst, bet nācu pēc sudraba zirga un zelta putniņa. Tu esi caur tiem laimīgs ticis, atdosim tādēļ tos ķēniņiem atpakaļ, lai viņi uz mums neskumst.»


 Jaunais ķēniņš ar to pilnā mierā.


# Vagāre un lācis
*Difficulty: 0.0032*



Vagāre brauc pa ceļu un satiek lāci. Lācis uzbļauj: «Vīrs, es tevi ēdīšu!»


 «Ko nu mani ēdīsi! Es atvedīšu tev labāk auzu vezumu, vīru, zirgu un kūmiņu.»


 Vagāre aiziet vezumu piekraut, paņem darbinieku, uzliek lapsu kūmiņu uz vezuma un liek braukt. Kūmiņu tas tik piekrāpšanai ņēmis līdz. Kamēr vezums ar riņķi brauc, vagāre iet taisni pie lāča, iekur uguni un gaida vezumu. Braucot kūmiņš lēkā pa vezumu un sauc: «Vai, kā man kājas salst, vai, kā man kājas salst!»


 «Ej pie uguns sasildīties!» vīrs pamāca.


 «Iešu, iešu, bet kas tur tāds melns tup? Vai, kā man kājas salst, vai kā man kājas salst!»


 Lācis domā, līdzko kūmiņš būs pie uguns, tā brāc! Virsū, bet, kad kūmiņš tūdaliņ nenāk, tad lācis iečukst vagārem: «Saki kūmiņam, ka tupētājs ozola celms!»


 «Kūmiņ, nāc, nāc sasildīties, tas jau ir ozola celms!»


 «Nu, ja tas ozola celms, tad vel viņu ratos.»


 «Vel, tik vel, es jau ļaušos!» lācis atkal iečukst. Vīrs nu nomauc riteņus un veļ lāci ratos.


 Bet kūmiņš tik lēkā pa pļavu un sauc: «Vai, kā man kājas salst, vai, kā man kājas salst!»


 Kad lācis ievelts, tad vagāre saka: «Kūmiņ, nāc nu apsildīties!»


 «Vai kluci ar' labi pieklūgoji?» kūmiņš prasa.


 «Klūgo, tik klūgo, es jau ļaušos!» lācis atkal iečukst. Vīrs nu noklūgo lāci, cik labi vien māk.


 Kad tas padarīts, tad vagāre saka: «Kūmiņ, nāc nu apsildīties!»


 Kūmiņš nu arī tūlīt klāt, uzlec lācim virsū, spļauj acīs, cērt pliķus un sauc: «Miķītis ratos, Miķītis ratos!»


 Lācis gan grib visus ratus saplēst, bet noklūgots, ka ne pakustēt. Nu brauc visi ar vezumu mājā. Mājās kūmiņš ieskrien pie kunga. Kungs iznāk laukā. Kūmiņš gardiem smiekliem uzlec atkal uz ratiem, spļauj lācim acīs, cērt pliķus un sauc: «Miķītis ratos, Miķītis ratos!» Kungs ieliek lāci dzelzs būdā, kur nabadziņš dažus gadus notupēja.



# Trīs vecītes par palīgiem
*Difficulty: 0.0033*


Viņos laikos kādai mātei bijusi tāda meita bez mūža pavedieniem delnās. Ērmoti bijis arī tas, ka meita nevarējusi neviena darba pabeigt - visur ķēries, visur atdūries. Citi ļaudis turējuši viņu par slinku, bet patiesībā tā nemaz nebijis.


 Reiz māte, nezin, kā sadusmojusies, ceļmalā kūlusi meitu. Braucis svešs kungs garām. Tas prasījis: "Māmiņ, kādēļ kul savu bērnu?"


 Māte negribējusi pavisam savu bērnu apkaunot, tādēļ teikusi: "Ja, kā nekulšu? Viņa man visus salmus sāk par zīdu savērpt un saaust."


 Kungs, to padzirdējis, kā rūgta nāve virsū, lai dodot meitu viņam līdz, viņš būšot to apņemt par sievu.


 Māte to atdevusi. Kungs pārvedis meitu pie sevis. Bet mājā tas apdomājies: "Kas zin, vai viņa patiesi māk no salmiem zīdu vērpt un aust? Pag, pag, likšu puišiem labu kaudzi nokraut. Ja tā salmu kaudzi savērps un saaudīs, tad precēšu, ja ne - vedīšu atpakaļ."


 Pret vakaru salmu kaudze bijusi nokrauta. Nokrēslā meitai bijis jāsāk vērpt. Nabadzīte nogājusi pie kaudzes, raudājusi un raudājusi.


 Te pienākušas trīs māmiņas: Vērpēja, Tinēja, Audēja, prasīdamas: "Meitiņ, kādēļ raudi?"


 Jā, kā neraudāšu? Vai tas kādam iespējams? Man šī salmu kaudze jāsavērpj par zīdu pavedieniem un jānoauž audekls."


 "Nekas, meitiņ, mēs tev palīdzēsim."


 Un tūdaļ vērpēja vērpa no salmiem zīda pavedienus. Tinēja tina pavedienus gar meitas rokām un darināja kamolu. Audēja atkal auda no kamola zīda audeklu.


 Gaismiņai svīstot, salmu kaudze bija nozudusi un tai vietā gadījies garš un plats zīda audekls. Meita nezināja, kā patencināt, kā atmaksāt māmiņām. Bet tās par atmaksu ne dzirdēt, tik iesaucās aiziedamas: "Parītu tev ar kungu kāzas. Ja tev laba sirds, tad aicini arī mūs kāzās."



 Labi. No rīta kungs doti priecājies par zīda audeklu un darbīgo meitu. Viņš tūlin rīkojis lieliskas kāzas un saaicinājis pasauls viesu. Arī meita, līgava, sākusi naģi posties. Un nu par brīnumiem tā manījusi, ka darbi citādāki izdevušies, nekā senāk. Ko iesākusi, to arī drīzi pabeigusi, pat mūža pavedieni delnās bijuši gadījušies.


 Kāzu rītā viesi sanākuši, tik tās trīs māmiņas vēl trūkušas. Līgava piegājusi savam kungam klāt un sacījusi: "Tu nezini, es ielūdzu arī mūsu kāzās trīs māmiņas, brīnums, kā viņas neatnāk."


 Bet līdz ko izteikusi tos vārdus, te durvis atvērušās un Vērpēja, Tinēja, Audēja ienākušas istabā. Vērpējai no pavedienu laizīšanas bijušas tādas biezas lūpas kā kausiņi, Tinējai no tīšanas bijuši tādi pirksti kā tapas, audējai no aušanas bijušas tādas kājas kā dēlīši. Kungs, to redzēdams, prasījis, kamdēļ māmiņām tādi pirksti, tādas lūpas, tādas kājas esot? Māmiņas atteikušas: "No strādāšanas dienu un nakti. Tādēļ, ja savu sievu mīli, tad piešķir tai vieglas dienas, tad tai negadīsies tādas lūpas, tādi pirksti, tādas kājas."


 Kungs nu apņēmies. Viņš dzīvojis ar savu sievu laimīgu mūžu.


# Zvēru ķēniņš lauva
*Difficulty: 0.0033*

Zirgs ēd pakalnā un padikti 
pats pie sevis nopū­šas: «Nē, to ilgāki vairs necietīšu! Ja Jēcis man vēl rītu 
tik smagu vezumu uzkraus, tad iešu pie sava ķēniņa, lauvas, žēlastību lūgties.» 
Bet, tikko bērais šos vārdus izteic, te lauva izlec no krūma un saka: «Tavas 
nopūtas dzirdēju. Bet tagad gribu redzēt, vai patiesi tik nespēcīgs esi. Eimu 
jau trīs nedēļas apkārt un visus gļēvuļus nomaitāju: turpretim stipros, 
dūšīgos, uzteicu. Esmu pats stipris, tādēļ gribu, ka mani pavalstnieki arī 
stipri.»
 Lauva nu paņem akmeni un izspiež 
ūdeni no tā. Zirgs, to redzēdams, grib ķēniņam iztapt un sper akmenim tā, ka 
tūlīt dzirksteles sprāgst. «Tu esi mans pavalstnieks!» lauva priecājās un grib 
aiziet. Bet zirgs viņu tūlīt vēl nelaiž, sacīdams: «Cienīgs ķēniņ, man vēl kas 
uz sirds. Vilks vakar, tepat uz ganībām, nokoda, manu dēlu, spirgtu kumeliņu.» Lauva, 
to dzirdēdams, apsolās vilku pārmācīt. 
 Netālu, turpat purv­malā, vilks patlaban 
saulgozī gorās. Lauva viņam uzsauc: «Ko te gories, nāc, parādīšu labāk, kur 
viņpus kalna labs kumoss ganās!» Vilks stiepj, stiepj kaklu, bet nevar 
ieraudzīt, jo kalns priekšā. «Nu, ja nevari tā ieraudzīt', tad nāc — pacelšu!»
 Lauva nu saņem vilku pa vidu 
un ceļ tik stipri, ka viss muguras kauls nobrakšķ un pats vilks noģībst.
 «Ak tavu gļēvuli, zirgu 
ieraugot vien, jau noģībst!» lauva smieda­mās nosviež vilku un aiziet.
 No tā laika vilkam muguras 
kauls palicis stīvs.

# Kaķis un vecais mednieks
*Difficulty: 0.0033*

Reiz kaķis atnācis pie ne­spēcīga 
medinieka un lū­dzies, lai dodot viņam pa­jumtu. Viņš būšot par to labumu 
palīdzēt medīju­mus apgādāt. Labi — medinieks bijis ar mieru. Nu 
gājuši katru dienu kopā medīt, bet, kā par spīti, neķeries nekā. Bet reizi 
tomēr laimējies — nogāzuši briedi. 
 Vecais medinieks tūlīt gājis uz mājām pēc 
zirga, bet kaķis palicis mežā brieža gaļu apsargāt. Viņš izlaidies garšļaukus 
un laizījis brieža asinis. 
 Te pat­laban gājuši garām lācis, vilks, lapsa un 
zaķis". Tie, ieraudzījuši briedi nogāztu, kaķi garšļauku asinis laizām, 
nejauki satrūkušies. Beidzot zaķis atžilbis pirmais. Viņš pačukstējis lācim: 
«Vai zini ko, brāl? Tam vajaga briesmīgam zvēram būt, kas tur tās asinis laiza. 
Kurš katris nenogāzīs tādu lopu. Mums jārauga viņš pielabināt ar kādiem 
gardumiem.»
 Labi — lapsa tūlīt 
aizskrējūse pēc zoss, lācis pēc medus, vilks pēc katliņa Un zaķis palicis, 
uguni kurdams. Drīz visi bijuši atpakaļ. Nu ap­traipījuši zosi ar medu un 
uzlikuši vārīt. Līdzko sākuši garšīgie garaiņi celties, tad katrs noridējies 
pie malas: lācis uzlīdis priedē, vilks ielīdis žagaru čupā un lapsa ar zaķi 
aizlīduši turpat uguns malā aiz krūma. 
 Vējš dzinis garšīgo viruma smaku taisni 
kaķim degunā. Kaķis nevarējis ciest, palecis jau vienu soli, otru, trešu, kamēr 
beidzot, brīc! bijis pie katliņa klāt. Vilks, to redzēdams, sitis žagaru čupā 
ar asti pie zemes, ka paukšķējis vien, un nezinājis aiz prieka, ko darīt. 
Kaķis, vilka astes galiņu ieraudzīdams, domājis, ka tā ir pele, un tādēļ 
kritis virsu. Vilks pārbijies. Tas lēcis no žagaru čupas taisni pār katliņu, 
bet lecot aizķē­rušies aiz katliņa viena kāja — tam bijis jākrīt un jānositas. 
Kaķis no­turējis vilku par milža peli. Viņš domājis, ka milža pele nodomājūse 
viņu aprīt, tādēļ sprucis, ko vien jaudājis, turpat priedē augšā. Bet lā­cis, 
to redzēdams, domājis: «Nūja, vilku jau nosita, nu nāk man pakaļ — labāk lēkšu 
zemē, kāmer vēl laiks.» Lēcis ari. Bet kā jau tāds lācis: nolauzis kaklu. Zaķis, to visu redzē­dams, 
nevarējis aiz smiekliem vairs turēties. Tas smējies un smējies, bet atkal 
nelaime: no smiekliem pārplīsūse lūpa krustim pušu. Tik lapsa nesacījūse nekā. 
Tā nopurinājūse galvu un aizlaidūsēs lapās.

# Ķēniņa dēls un puszirgs pārvar raganas
*Difficulty: 0.0033*


Vecos laikos kāds ķēniņš aizjājisuz deviņiem gadiem karā. Mājā tas atstājis jaunu sievu un gada vecu dēliņu. Šo dēliņu ķēniņš ļoti mīlējis, tādēļ tad arī aiziedams sievai cieši noteicis, lai viņa mīlulīti rūpīgi kopjot, audzinot. Māte to apņemas: būšot pate ēdināt, pate guldināt, citam neļaušot ne rokās paņemt. Tā nu puisēns aug kā rutks. Piektajā gadā tas tik liels un saprātīgs, kā citiem ļaudīm desmit gadu veci bērni, turpretim astotā gadā jaunais ķēniņa dēls pilnīgi izaudzis par stipru staltu jaunekli, kam prāts tik zobinu cilāt. Viņš saka: "Māmiņa mīļā! Mājā man nav nekā ko darīt - iešu tētiņu meklēt."


 "Labi, labi, dēliņ - posies vien un eji, es jau arī pēc tētiņa ilgojos."


 No rīta ķēniņa dēls aiziet. Pret vakaru tas sasniedz lielu mežu, kur - pašā mežmalā - ierauga tik lielu galvu kā siena kaudzi, un apakš galvas lielu zobinu. Viņš grib zobinu ņemt, bet galva saka: "Ja tu, dēliņ, apņemies ar šo zobinu to burvi nokaut, kas man galvu nocirta, tad vari ņemt, citādi ne.""Labi, labi, mīļā galviņa, gribu tev palīdzēt, bet, vaj nezini pateikt, kur mans tēvs?"


 "Dēliņ, ja nokausi burvi un atnāksi atpakaļ pie manis, tad pateikšu, kur tavs tēvs. Bet klausies, burvis dzīvo tur viņā klints kalnā, tomēr tā neej: apvelc manas bruņas, uzsēdies manam kumeļam mugurā un tad. Šinī koka dobumā būs bruņas, būs ir zirgs. Un vēl kaut ko: cērti burvim tik vienu vienīgu reizi, otrreiz ne, citādi nebēdnieks atdzīvosies."


 Ķēniņa dēls aizjāj pie klints kalna un cērt burvim tik spēcīgi, ka galva nokrīt uz plecu, viena mala tik drusku turas pie rumpja. Burvis saka: "Cērt vēl reizi labāk pavisam galvu nost, lai neciešu sāpes!"


 Bet ķēniņa dēls atbild: "Labs kara vīrs tik vienu reizi cērt - necirtīšu vis!"


 "Nu tad man taču reiz jāmirst gan, tu esi par mani stiprāks," burvis atsaka un tūlīt arī izdziest.
 Atpakaļ atjājot, galva saka: "Paldies, ka mani atpestīji, palīdzēšu tev visur tāpat, kā man palīdzēji. Ņem manu kumeļu, bruņas, zobinu un jāj uz mājām, jo tavs tēvs arī ceļa jūtīs, gan viņu satiksi."

 Jā, itin pareizi: pret vakaru ķēniņa dēls satiek svešu kara vīru. Tas prasa: "Nu, dēls, ko gribi?"
 "Gribu spēkoties, gribu cīnīties tāpat kā tu!"


 "Kā redzu, griba tev laba, dēliņ, bet, kamēr manos kaulos nāksi, tad vēl nepiemirsti dažus gadus cūkas paganīt."


 "Nedomāju vis, ka māte mani par velti lolojuse. Kā būtu, ja liktum zobinus pie malas un saķertumies sprandā. Diezin vai neatlaistu man cūkas ganīt."


 "Nu raudzīsim!" vecais smiedamies iesaucās. Abi saķērās, vecais paliek apakšā. To redzēdams, vecais prasa: "Dēls, to nebūtu domājis. Saki tūlīt, uz kurieni jāsi, kas tāds esi?"
 "Jāju uz tēva mājām, ķēniņa pili, jo esmu viņa vienīgais dēls. Tēvs esot aizgājis, kā man māte stāstījusi, priekš deviņiem gadiem uz karu. Jāju viņu meklēt. Tomēr uz ceļa mani pamācīja, lai jājot atpakaļ: tēvs nākot uz mājām."


 To dzirdēdams, vecais atver acis: viņš pazīst savu bērnu, savu stipro dēlu.
 Saulītei rietot, tēvs ar dēlu pārjāj pilī. Māte priecīga bez gala, viņa apkampj vīru, apkampj dēlu un nezin, kā izpriecāties par to, ka ņiprais jauneklis tik ātri tēvu atradis. Bet tēvs saka: "Man ne vien par dēlu prieks, es visvairāk priecājos par tevi, kas mācējuse tik brašu dēlu izaudzināt."


 Tā tas nu paliek. Pēc laba laika dēls saka: "Tēt, laid mani pasaulē spēkus izmēģināt!"
 Labi, tas tēvam patīk, viņš izvada dēlu, lai iet mēģināties.

 Ķēniņa dēls nu jāj, jāj, kamēr aizjāj svešā ķēniņa pilī, kur daiļa ķēniņa meita. Viņš bildina daiļo ķēniņa meitu par līgaviņu. Šī iet. Bet kaimiņa ķēniņam tas nav pa prātam - viņam arī tiktos tik daiļa līgava. Kā nu atņemt? Beidzot tas sagudro šādus niķus: viņš laiž savam pretiniekam, ķēniņa meitas līgavainim, ziņu, lai ejot uz mājām tēvu raudzīt, tas esot pie miršanas. Tie, zināms, bij karsti meli, bet kā to zināt? Ķēniņa dēls, tādas bēdas sadzirdējis, tūlīt sedlo savu kumeļu un jāj pie tēva.



 Un līdz ko šis aizjājis, tā kaimiņa ķēniņš klāt un nolaupa ķēniņa dēla līgavu. Uz ceļa ķēniņa dēls satiek vecu nabagu. Tas saka: "Nejāji, apturi! Tu palīdzēji galvai, galva palīdzēs tev. Klausies, tas nav tiesa, ka tavs tēvs pie miršanas. Tavs pretinieks tevi piekrāpis un pa to laiku, kamēr jāji, tas nolaupījis tavu līgaviņu. Steidzies atpakaļ, jo parītu būs kāzas. Tad še vēl trejas zāles: ja iedzersi pirmās, tad gulēsi deviņas dienas un deviņas naktis, ja iedzersi otrās, tad paliksi tik vecs, nespēcīgs, ka neviens nepazīs. Bet, ja trešajās nomazgāsies, tad paliksi, kāds bijis - jauns, stiprs, zaļoksnis."


 Ķēniņa dēls tūlīt griež kumeļu atpakaļ un steidzas līgaviņu pestīt. Nojāj pie kaimiņa ķēniņa vārtiem: visas malas appušķotas, viesi sabraukuši, kāzas patlaban sākušās. Ķēniņa dēls tūlīt iedzer no otram zālēm un paliek par vecu, vecu nabagu. Nabags ieiet pilī, kāzu namā, un lūdz kādu dāvaniņu. Visi dod dāvanas, tik pate līgava nedod, tā redzami noskumuse, saīguse. Beidzot nabags saka: "Ja līgava mani apveltītu, pacienātu, tad gan pamācītu jauno namamāti, kā svētība savācama, kā laime pielabināma."
 To dzirdēdama, līgava pasniedz ir savu tiesu nabagam. Nabags saņem dāvanas abām rokam, sacīdams: "Paiesim divatā un uzmeklēsim klusu istabiņu, lai pamācu, kas jauniem ļaudīm mācāms, lai mājās labi klātos."


 Abi aiziet savrup. Tagad nabags vispirms izstāsta, kas tāds esot, tad, ko uz ceļa saticis, kā zāles dabūjis, kā tīšu par nabagu palicis un beidzot, pirmās zāles līgavai iedevis, piemāca tā: "Raugi viņam, savam laupītajam - šīs zāles iedot. Kamēr viņš deviņas dienas domās izgulēties - mēs būsim pār kalnu kalniem."


 Līgava priecīga paņem miega zāles, ieiet pie sava laupītāja un saka tā: "Vadzi, priekš laulībām iedzersim no šī kausa derības malku!"

 Šis ar mieru, bet, kā iedzer, tā aizmieg uz deviņām dienām. Kāzinieki gan grib atmodināt, bet nekā. Beidzot nabags saka: "Ja līgava pate man līdzi nāktu, tad iedotu zāles, kā ķēniņu atmodināt, bet ja ne, tad tik lēti neatmodināsiet."
 Visi tūlīt vienā balsī: lai ejot līdz, lai ejot līdz, jo citādi kāzām beigas, citādi prieku vietā bēdas.


 Labi - šie divi aiziet. Kāzinieki gaida vienu brīdi, otru brīdi, vienu dienu, otru dienu - ne vairs līgavas, ne zāles. Gaidi, gaidi, tie tev vairs nāks atpakaļ!


 Abi kumeļam mugurā un nu tik jāj. Un, kas vēl tas labākais: nabags, upītē nomazgājies, paliek par slaiku ķēniņa dēlu. Kāziniekiem no tādām lietām, zināms, ne jausmas, bet pēc deviņām dienam ķēniņš, mozdamies, tūlīt apķer citādi to lietu. Tas saka: "Tā jau domāju. Lai, lai, tūlīt likšu raganai pēdas jaukt, lai abi bēgļi mājas neatrastu un tad pavēlēšu kara spēkam pakaļ dzīties. Tā notiek. Kara spēks panāk gan bēgļus, bet ķēniņa dēls ar savu zobinu apkauj visu kara spēku tāpat, kā toreiz burvi klintīs. Tik viens atliekās un izbēg. Tas aiznes savam ķēniņam ziņu par kara spēka likteni. Ķēniņš tūlīt liek vēl otrai raganai bēgļiem pēdas jaukt un tad nolielās: "Pag, pag! Man stāv ieslodzīts tāds stiprinieks, kas ozolu visām saknēm izceļ un deviņdesmit asu vienā lēcienā aizlec - laidīšu to vaļām. Lai tik nu jaunie ļaudis sataisās."


 Ķēniņš palaiž savu stiprinieku vaļām. Tas izrauj lielu ozolu visām saknēm un tad dzenas, ko tik māk, ar lielo rungu bēgļiem pakaļ. Bet stiprinieks vēl nebija ne trīs lēcis, te vecais nabags jaunajiem palīgā, sacīdams: "Dēls, sataisies! Drīzi būs jācīnās, jo notālumā zeme sāk dimdēt. Te atskries tāds milzis: pusē cilvēks, pusē zirgs. Bet nu ievēro - necērt ar savu zobinu divreiz. Redzi, tu, vienu cirtienu cērtot, notrieksi viņu gar zemi un tad pietiks, puszirgs sāks mieru līgt. Tomēr citādu mieru nelīgsti, kā tik tādu, viņam vienkārt jāapsolās tev līdz iet, otrkārt jāpalīdz tavs pretinieks, viņa paša ķēniņš, apkarot, un treškārt jāapņemas mazākais divas raganas nonāvēt."
 Līdz ko vecais nabags bij aizgājis, te puszirgs ar lielo ozolu ik pa deviņdesmit asīm, ik pa deviņdesmit asīm, klāt. Ķēniņa dēls izrauj zobinu un gāž zvēram pa ribām. Puszirgs noveļas gaŗ zemi, sacīdams: "Liela vajadzība man priekš citiem dzīvību pazaudēt! Līgsim mieru!"


 "Labi - līgsim."

 Nu salīgst tādu mieru: puszirgam jāiet līdz, jāpalīdz ķēniņš apkarot un jānonāvē mazākais divas raganas. Labi - visi trīs aiziet kā draugi.


 Te abas raganas - pēdu jaucējas - pie ķēniņa klāt.


 "Ko domā - puszirgs pārvarēts, puszirgs mieru salīdzis! Ko nu darīsi?"


 "Ko nu citu darīt - jāiet pašam. Jauciet jūs divas viņiem pēdas, es steigšos ar karaspēku pakaļ."


 Tā notiek. Raganas jauc un ķēniņš steidzas, steidzas, kamēr panāk. Nu izcēlās briesmīgs karš: zeme dimdēja, kauli krakšķēja. Kur ķēniņa dēls ar zobinu deva, tur šķīda, kur puszirgs ar ozolu krāva, tur lēveņiem bira. Tik izglābās, kā ķēniņš ar raganām.
 Ķēniņa dēls, viņa līgava un puszirgs pēc tik varenas kaujas domā vispirms labi atpūsties. Viņi ieiet dziļāki mežā un atron mazu būdiņu. Te visi trīs apņemas kādu nedēļu padzīvot. Ķēniņa dēls būšot katru dienu medījumus pagādāt un puszirgs atkal palikšot pie viņa līgavas mājā, lai raganas neuzbruktu. Šiem tā izlikās itin droši un derīgi esam, bet ķēniņš ar raganām nepuva vis aizkrāsnē. Tas sadabū vēl trešo raganu un tad izrīko darbus šitā. Divām raganām jāpārvēršas par lāčiem, lai uzbruktu puszirgam un līgavai, un trešajai raganai jātiek galā ar ķēniņa dēlu.


 Trešā dienā pēc kautiņa ķēniņa dēls aiziet medīt un puszirgs ar līgavu paliek mājā - būdiņā. Te ap pusdienas laiku divi lāči klāt. Viens lācis uzbrūk puszirgam, bet otrs paslēpjas. Kamēr nu puszirgs to vienu lāci žņaudz, tamēr otrs lācis slepus, no muguras puses, puszirgam klāt un izrauj sirdi. Puszirgs, ar nāvi cīnoties, pārplēš vienu lāci, pārplēš otru, bet tad arī pats atkrīt augšpēdu un izdziest. Līgava, to redzēdama, atstāj būdu un skrien ķēniņa dēlu meklēt, bet tam tāds pats liktenis gaidāms. Trešā ragana, par vilkaci pārvērtusies, jauc ķēniņa dēlam pēdas un grib tādā bezdibenī ievilināt, ko cilvēks, ja to nezin, nemaz nevar par bezdibeni iedomāties. Vis pāri mīksta lāču sūna un tā jau neaugs uz bezdibeņiem. Jau ķēniņa dēls bezdibeņa malā, jau domā kāju uz nevainīgo lāču sūnu spert, te tas sadzird meža biezumos līgavas balsi, līgavas ūkšķināšanu. Viņš atūkšķina pretim un paskatās atpakaļ. Ak, tavus brīnumus! - vilkacis turpat uz papēžiem. Ko nu gaidīt, liek vienreiz ar zobinu - gatavs. Līdz ko nu vilkacis atstiepjas, te ķēniņa dēlam atveras acis - mīkstā lāču sūna pārvērtusies par briesmīgu bezdibeni. Nebūtu līgava saukuse, tad raganai būtu izdevies. Līgava nu izstāsta savas briesmas un šis atkal savas. Abi bij priecīgi bez gala, ka tik laimīgi izdevies, bet tie lielākie prieki vēl bij tie - raganām mirstot gadījās pazīstams taks, pa kuru jaunais pāris iziet uz tēva pili.


 Otrā nedēļā tēvs darina savam dēlam tādas kāzas, kādas vēl nebij redzētas. Tur, jāsaka, puspasaule bij saaicināta: kam bij kumeļš, tas nāca jāšus, kam kumeļa nebij, tas nāca kājām un, kas nevarēja ne jāšus, ne kājām, tas līda četrrāpus, bet kāzās būt vajadzēja, lai būtu, kā būdams.


# Bargais kungs tiek pārvērsts par zirgu
*Difficulty: 0.0033*


Reiz vienā muižā bija ļoti nežēlīgs un dikti ciets kungs - ļaudis tas mocīja un dzina, un kokoja, lai dievs pasarga. Reiz pa vieniem svētkiem šis pats kungs bija licis riju kult. Nekā darīt - kūluši. Vagārs sildījies pie rijas krāsns ar rungu rokā un zaimodams rīkojis ļaudis:


 «Redz, vai nav kungam taisnība? Pa svētkiem vislabākā kulšana!»


 Te - kur gadījies, kur ne - ienācis sirms vecītis un nostājies vagāram blakus arī sildīties. Vagārs dzinis vecīti pie darba, bet šis negājis vis. Vagārs palicis dusmīgs un aizskrējis pie kunga. Kungs atnācis - lai tūliņ ejot pie darba! Vecītis negājis.


 «Ej atnes, vagār, man rīkstes, es viņam rādīšu pie darba neiet!» - tā kungs uzbļāvis, zils no dusmām.


 «Nenes vis rīkstes, atnes labāk apaušus!» vecītis atteicis.


 Vagārs atnesis rīkstes un apaušus. Kungs tūliņ parāvis rīkstes, kā vecītim sist, bet vecītis paņēmis apaušus, uzlicis kungam galvā un iesaucies: ptrr! ptrr! ptrr! Tai pašā acumirklī kungs palicis par baltu zirgu. Vecītis tūliņ uzlēcis zirgam mugurā, uzgāzis ar rīkstēm un aizjājis kā vējš pie viena saimnieka, kas tam pašam kungam piederējis.


 Pa to laiku bija pienācis vakars. Vecītis, baltiņu pie staba piesējis, iegājis pie saimnieka naktsmāju parunāt. Saimnieks labprāt ar mieru, tik par to sūkājies, ka kungs viņu pagalam esot izpostījis. Muižas gaitās vien esot bijis jākrūp, neesot paspējis sevim ne labību ievākt - tā izdīgusi uz lauka, ne arī sienu saviem lopiem sapļaustīt - visi zirgi, visas govis aizgājuši badā, un tādēļ arī nevarot ciemiņu pacienāt, ne viņa baltiņu apkopt.


 «Lai, lai!» vecītis atteicis. «Ej, mazākais, ievest manu zirgu stallī un noliec garkūļu salmus priekšā, ja cita nav.»


 Saimnieks paņēmis vējlukturi un dedzinājis skalu.


 «Kā - vai tev svecītes nav? Vējlukturī taču nevar skalu bāzt?»


 «Nav, nav!» saimnieks sūrojies. «Kam nav aitu, tam nav tauku - no kā gan sveces būtu lējis?»


 «Kā nu nav? Es jau redzu pilnu plauktu ar svecēm!»


 Saimnieks paskatījies - tavus brīnumus! - vecītim taisnība, pilns plaukts gadījies ar svecēm. Viņš aizdedzinājis un pabrīnīdamies aizgājis zirgu pievietot. Iegājis stallī - pilna ēkas augša ar sienu, iegājis kūtī - visi kakti ar govīm pilni, iegājis aitu kūtī - tā pilna ar aitām, iegājis klētī - visi apcirkņi pilni labības. Saimnieks, to redzēdams, palicis kā stabs brīnīdamies. Bet vecītis izgājis pakaļ:


 «Ko brīnies? Nāc iekšā, laiks gulēt iet!»


 No rīta vecītis atdevis baltiņu saimniekam un teicis:


 «Ņem manu zirgu un dzen viņu veselu gadu - plēs plēsumus, apkop laukus. Pēc gada nākšu savam baltiņam pakaļ.»


 Tā noticis. Baltiņš gājis kā zvērs, un saimnieks dabūjis iekopt visas atmatas. Pēc gada vecītis atnācis zirgam pakaļ, uzlēcis mugurā un aizjājis taisni uz muižu, kur palaidis muižas dārzā vaļā. Bet drīzi vagārs ieraudzījis baltiņu dārzā un licis stallī ievest. No rīta zirgkopējs atskrējis elsdams pie cienīgās:


 «Ko domājat? Tas baltiņš, ko vakar piesēju, nakti palicis par mūsu senāko kungu!»


 Cienīgā aizskrējusi raudzīt - jā, ir gan, bet tik vājš, tik izdēdējis, ka brīnumi, nemaz pazīt. Cienīgā no priekiem sākusi šo apkampt un bučot, bet kungs tikko spējis atteikt:


 «Bučo ātri un dod man ēst, veselu gadu sienu vien ēdu!»


 Drīzi jo drīzi kungs atkal atspirdzis, bet no tās dienas ar ļaudīm dzīvojis vēl labāki nekā brālis: ne vienu pēris, ne pa svētkiem darbinājis, ne arī izsūcis.


# Kaziņa
*Difficulty: 0.0033*


Kādā pirtī dzīvojis vecs vīriņš ar savu sieviņu. Abi bijuši no liela vecuma akli un tādēļ nevarējuši ne nu vairs ēst paraudzīt, ne miltuma piegādāt, ne gultiņas uztaisīt, ne istabiņas izslaucīt. Savās nedienās vecīši dienu mūžu guģējušies: "Kaut jel mums bērniņš būtu, kas aptecētu un apgādātu!"


 Vienu vakaru vecītim iegribējies dzert. Viņš teicis: "Redz, sieviņa, būtu nu mums maza meitiņa, tā tūlīt aiztecētu uz avotiņu!"


 Līdz ko vecais tos vārdus izteicis, tā ienākusi balta kaziņa, sacīdama: "Es esmu jūsu meitiņa: atnesīšu ūdeni, paraudzīšu kuramos, salasīšu sēnītes, odziņas, uztaisīšu gultiņu, izslaucīšu istabiņu!"


 To dzirdēdami, vecīši no prieka raudājuši. Bet kaziņa abus klusinājusi: "Kuš! kuš! Kā nu tukšā dūšā raudāt! Tūlīt atnesīšu ūdentiņu, paraudzīšu žagariņus, izvārīšu putriņu."


 Kaziņa uzbāzusi slaucenīti uz radziņiem, atnesusi ūdentiņu, sakūrusi uguntiņu, izvārījusi gardu, gardu putriņu un nolikusi vecīšiem priekšā.


 Vecīši paēduši, kaziņai tencinādami, un tad gulējuši tai naktī tik maigi, kā debesīs.
 Tā tas gājis ilgu laiku. Te kādā dienā citas meitas norunājušas iet ogot. Kaziņa uzbāzusi ir savu vācelīti uz radziņiem un aizgājusi līdz. Līdz pusdienai citām ogotājām vācelītes bijušas tik pusē, - bet kaziņai jau pilnas.


 Kaziņa nolobusi alkšņa turzu, necik ilgi - turza arī pilna. Patlaban tā gribējusi otru turzu lobt;bet tai pašā brīdī laidusi spoža kariete garām un apstājusies pie kaziņas. No karietes izkāpis smalks kungs un prasījis: "Kas tu par kaziņu, ka tik daudz ogas salasi?"
 "Esmu pirtnieku meitiņa, ogas lasu priekš tētiņa un māmiņas." Kungs nu paņēmis kaziņu, aizbraucis uz pirti pie vecajiem un solījis lielu naudu par kaziņu. Bet vecie atteikuši: "Kaziņas nepārdodam ne par kādu naudu!"

 Beidzot, kad kungs apņēmies vecīšus sava pilī uzturēt, tad vecīši pielaidušies un aizbraukuši līdz uz pili ar visu kaziņu.


 Pilī vecajiem sviežas brangi, kā jau pilī.


 Bet nu gadījās, kungam reiz uz veselu nedēļu jāaizbrauc. Viņš lūdz savas trīs māsas, lai kura katra par to laiku pieņemtu kaziņu pie sevis. Abas vecākās māsas no tam negrib ne dzirdēt, jaunākai māsai cita sirds: tā pieņem labprāt un vēl guldina uz zīda spilventiņu. Otrā nedēļā kungs pārbrauc un pasaka māsām, ka tai un tai muižā lieliskas dzīres - lai tik nu taisoties. Dzīru dienā vecākās māsas jau itin agri papēžus vien min, bet jaunākā atsaka brālim: "Brauci, brauci tu ar māsām, es palikšu mājā pie kaziņas!"
 Šie trīs aizbrauc. Vakarā, tumsai metoties, kaziņa saka: "Māsiņ, vai nebrauksim mēs lai uz dzīrēm?"


 To dzirdēdama jaunākā māsa saraujas, jo tai nebij ne prātā nācis, ka kaziņa ir runāt māk.
 "Vai, kaziņa, kā man tas nebij ne prātā, no tevis valodiņu dzirdēt."


 "Lai, lai, māsiņ, tik nesaki to savām māsām, tavs brālis gan to zin, bet tas cieši apņēmies to nevienam neteikt. Tavām māsām cieta sirds, ar tām man netīk ielaisties. Bet saki: vai brauksim?"


 "Brauktu gan, kā lai aiztiek?"


 "Nekas - pagaidi!"


 Kaziņa nu iztek laukā un iebrēcas. Tā tūlīt sudraba kariete klāt, četriem zirgiem, diviem kučieriem, diviem sulaiņiem. Sulaiņi ienes abām sudraba drānas, kaziņa norauj savu kažociņu, satin to un paglabā, uzvelk sudraba drānas un pārvēršas par daiļu meiču. Kučieri nu tik noplīkšķina pātagas un viens divi kariete dzīrēs klāt. Ieiet iekšā: visi kungi saplok un nevar izbrīnoties no kuras zemes tādas atbraukušas. Kaziņas kungs paņem kaziņu uz deju un domā pats pie sevis: Ja varētu šo daiļo meiču dabūt, tad tūlīt precētu!"

 Viņš sāk apprasīties, bet šī neteic ne pagalam, no kurienes tāda. Nu kad neteic, tad kungam cits padoms pie rokas: viņš klusu pavēl diviem jātniekiem gataviem būt un, pēc dzīrēm sudraba karietei pakaļ dzīties, lai izzinātu, kur kariete paliek. Bet ir tas neizdodas, jo sudraba kariete acumirklī nozūd, ka nedabū ne apskatīties.
 Šīs divas jau sen mājā, sen pārģērbušās, sen izgulējušās, turpretim kungs ar savām māsām tik otrā rītā pārrodas.


 Vecākās māsas vēl nebij ne pār slieksni pārkāpušas, kad tūlīt pirmais vārds: "Vai, māsiņ, ko mēs redzējām: tur atbrauca sudrabota karte, sudrabotām princesēm, gribējām gan izzināt, no kurienes tās tādas, bet nevarējām un nevarējām, aizgāja, kā viesulis. Vai, māsiņ, kas tev to deva redzēt!"


 "Lai, lai - kas tad no lielas redzēšanas atkal nu ir!"


 Pēc kāda laika cits kungs atkal tura lielas dzīres, pats ķēniņa dēls arī tur ielūgts. Dzīru dienā vecākās māsas itin agri papēžus vien min, bet jaunākā atsaka brālim: "Brauci, brauci ar māsām, es palikšu pie kaziņas."


 Šie aizbrauc. Tumsai metoties, kaziņa iztek laukā, iebrēcās un te tūlīt zelta kariete, četriem zirgiem, diviem kučieriem, diviem sulaiņiem klāt. Sulaiņi ienes zelta drānas;kaziņa norauj savu kažociņu, satin to un paglabā, uzvelk zelta drānas un pārvēršas par staltu meiču. Kučieri nu tik nopliukšķina pātagas un viens divi kariete dzīrēs klāt. Ieiet iekšā: visi saplok un nevar izbrīnoties, no kuras zemes tādas atbraukušas. Kaziņas kungs paņem kaziņu uz deju un ķēniņa dēls kaziņas kunga jaunāko māsu. Dejot abi, tā kaziņas kungs, kā ķēniņa dēls - domā: "Kaut varētu tādu skaistuli reiz par sievu dabūt."


 Ķēniņa dēlam patīk kaziņas kunga māsa, kaziņas kungam tā, kura jau viņreiz patika. Tomēr, ko tas viss palīdz: šīs nesakās un nesakās, no kurienes tādas. Nospriež atkal jātniekus pakaļ laist;bet velti: kariete pazūd kā miglā!

 Otrā dienā vecākās māsas pārbrauc un stāsta: "Vai, māsiņ, ko mēs redzējām: tagad atbrauca zelta kariete, ar zelta princesēm, bet, kur viņas palika, to nezinām. Gan gribēja pats ķēniņa dēls izzināt - nelīdzēja. Kas tev to deva redzēt?"


 "Lai, lai, kas tad nu no lielas redzēšanas atlec!"


 Pēc kāda laika pats ķēniņa dēls taisa dzīres un salūdz visu visādus. Dzīru dienā vecākās māsas itin agri papēžus vien min, bet jaunākā māsa atsaka brālim: "Brauci, brauci tu viens pats ar māsām, es palikšu pie kaziņas!"


 Šie aizbrauc. Tumsai metoties, kaziņa saka uz jaunāko māsu: "Vai zini, māsiņ, šovakar mans laiks nobeidzās par kaziņu būt. Tagad dimanta drēbes apvilkšu un tad arī viņas valkāšu, tu tāpat. Kaziņas kažociņu ietīšu lakatiņā, iedošu sulainim un, kamēr mēs uz dzīrēm būsim - lai sulainis kažociņu sadedzina." Kaziņa nu iztek laukā, iebrēcās un tā tūlīt dimanta kariete, četriem dimanta zirgiem, diviem kučieriem, trijiem sulaiņiem, klāt. Tam vienam sulainim kaziņa iedod drānu kušķīti un nosaka tā: "Šo kušķīti tu sadedzini, kamēr mēs abas uz dzīrēm esam. Bet neskaties, kas tur ietīts, citādi tu nelaimīgs uz visu mūžu!"


 To sakot, abas dimanta drēbēs iekāpj karietē un viens divi nolaiž ķēniņa dēla pilī. Ieiet iekšā: visi saplok un nevar izbrīnoties, no kuras zemes tādas gadījušās. Kaziņas kungs paņem kaziņu uz deju un iečukst ausī: "Kaut varētu tevi par sievu dabūt!"
 Ķēniņa dēls paņēmis kaziņas kunga jaunāko māsu uz deju un iečukst arī tai ausī: "Kaut varētu tevi par sievu dabūt!"


 Bet līdz ko abi šos vārdus izteikuši, te kaziņa pietek jaunākai māsai klāt un iečukst: "Brauksim tūlīt mājā, jo mana kaziņas āda rūk rūkumā!" Acumirklī šīs pazūd, ka nedabū ne apskatīties.

 No rīta kungs pārbrauc pie beigām nobēdājies. Jaunākā māsa iztek dimanta drēbēs brālim pretim un prasa: "Brālīt, vai nu gribi savu kaziņu redzēt?"


 "Gribu, gribu, bet saki man, kur tu tādās drēbēs ietiki? Vai nebiji tā, kura vakar ķēniņa dēlam nozuda?"


 "Lai nu kā, bet vai gribi, lai tagad tev tavu kaziņu parādu?"


 Kamēr šie tā runā, kaziņa iznāk un parādās kungam. Kungs, to redzēdams, priekos noģībst. Jaunākā māsa nu ņēmās visu izstāstīt. Visi priecājas, tik vecākajām māsām nebij labi ap dūšu, viņas knaibīja pirkstus un nožēloja, ka pret kaziņu tādas bijušas.
 Otrā dienā ķēniņa dēls, no tām dzirdēt dabūjis, kunga pilī klāt un tūlīt sarunā kāzas taisīt. Tās tik bija kāzas: ķēniņa dēls ar jaunāko kunga māsu sēdēja vienā galda galā, kungs ar savu senāko kaziņu otrā galda galā.


 Abi vecīši, senākie pirtnieki, arī bij kāzās. Kungs diezgan nevarēja vecīšiem patencināt, kā toreiz neliegušies ar savu kaziņu uz pili nākt.


# Nepateicība pasaules alga
*Difficulty: 0.0033*


Reiz kāds saimnieks iet caur lielu mežu un ierauga zalti iesprūdušu akmeņu starpā. Zaltis žēli lūdzās saimnieku, lai jel viņu atpestot, ko šis arī izdara. Bet par pateicību atpestītais zaltis rauga saimniekam rokā iekost. Tas atrauj savu roku nost un jautā dusmīgā balsī: "Vai tādēļ tevi izpestīju, lai man rokā iekod?"


 "Kā tad lai tevim pateicos, jo labdarītājam iekost ir jau pasaules alga."


 Saimnieks tādai runai netic, bet zaltis apņemas liecinieku dabūt, kas to pašu teiks. Viņš aizved neticīgo pie suņa un jautā sunītim: "Saki, plušķi, kāda ir pasaules alga?"


 "Ja man pasaules alga jāpierāda, tad stāstīšu pats savu dzīves gājumu."Sunītis plušķītis nu iesāk tā: "Piedzimu klēts priekšā kā visi kucēni un lēkāju siltajā saulītē tāpat kā mani citi brālīši. Bet vēl nemācēju ne riet, kad jau kaimiņa saimnieks mani atšķīra no mātes un pārnesa saviem bērniem par paiju. Nevaru teikt, ka man ar bērniem nelabi gāja - dabūju piena lakt, cik gribējās. Vēlāk bērni mani apnika un nu saimnieks man pavēlēja klētis sargāt, govis ganīt, zagļus riet. Divreiz esmu aizdzinis veselu zagļu pulku no viņa klētīm, vienreiz viņa dēlu no upes izvilcis, desmit gadu govis saganījis un piecas reizes vilku no avīm atgaiņājis. Par pateicību saimnieks mani vakar aizdzen uz mežu, jo vecuma dēļ nespējot vairs viņam kalpot. Tomēr es tādēļ nekurnu, jo tā jau ir pasaules alga."


 "Vai nu dzirdēji?"zaltis iesaucās un atkal taisās saimniekam rokā kost. Bet šis atrauj roku un saka: "Gribu vēl vienu liecinieku dzirdēt."


 Nu zaltis to aizved pie zirga un jautā: "Saki, bērīti, mums abiem, kāda ir pasaules alga?"


 "Ja man pasaules alga jāpierāda, tad stāstīšu pats savu dzīves gājumu."


 Zirdziņš, bērītis, nu iesāk tā: "Augu pie mātes līdz trešajam gadam, bet ceturtajā biju pieaudzis tik daiļš, slaiks un glums zirgs, ka ceļmalā ļaudis apstājās, kad priekš karītes aizjūgts rikšoju. Tā tas gāja līdz septītajam gadam. Te kādā rudenī, savu kungu no slepkavas rokām glābdams, tā pārskrējos, ka palika divas kājas stīvas, klibas. Kungs nu mani, klibiķi, nodeva zemnieku zirgu barā, kur ar visām klibajām kājām desmit gadu sakalpoju: vilku vezumus, kūlu labību, vazāju ecēšas, aru laukus. Un nu, kad vecumā nekā vairs nespēju, mani ņem čigānam pārdot par smiekla naudu. Tomēr es tādēļ nekurnu, jo tā jau pasaules alga."


 "Vai nu dzirdi?"zaltis atkal jautā un taisās saimniekam rokā kost.


 Bet šis atrauj roku un saka: "Gribu vēl vienu liecinieku dzirdēt."


 Tagad zaltis to aizved pie lapsas un izstāsta strīdiņu, bet lapsa saka, ka vajagot līdz tai vietai aiziet, kur strīdiņš sācies, lai taisni spriestu. Iedams saimnieks klusu piebiksta lapsai, lai izspriežot viņam taisnību, bet lapsa tikpat klusu atkal atčukst: "Vai būs man par to pīlīte, zostiņa, vistiņa, tītariņš?""Būs, uz galvošanu būs!"Tā runādami, tie sasniedza to vietu, kur zaltis iesprūdis.


 "Te ir tā vieta, spriedi nu, kāda ir pasaules alga!"zaltis uzaicina lapsu. Bet lapsa, viltniece, atsaka, ka nemākot ātrāki taisnību izspriest, kamēr šis neparādot, kā īsti bijis iesprūdis. Zaltis ielien akmeņu starpā un iesprūst no jauna.


 Lapsa, to redzēdama, piemin akmeni un pārspiež zaltim galvu, teikdama: "Tāda ir pasaules alga!"


 Saimnieks nu ved lapsu uz mājām, lai aizmaksātu par taisno spriedumu. Lapsa paliek pagalmā laizoties un saimnieks ieiet pie saimnieces pēc pīlēm, zosīm. Bet saimniece, to dabūjusi zināt, paliek pikta un uzsauc saimniekam: "Vai tev kādas pīles, zosis, vistas, tītari pieder? Raugi tik viņas aiztikt, tad redzēsim. Viesul, Piktul, cui! pi! trieciet to viltnieci, lapsu, no pagalma mežā.”


 Lapsa, nabadzīte, muka, muka, bet mazuliet tēva dotās bikšeles suņi tomēr ieskrambāja. Tāda ir pasaules alga!





# Īkšķītis
*Difficulty: 0.0033*


Reiz dzīvojuši vīrs ar sievu, kam nebijis neviena bērna. Kādā dienā viņi, par šo likstu žēlodamies, izsaukušies: kaut viņiem būtu dēls, kaut īkšķa lielumā. Pēc gada viņiem arī patiesi piedzimis dēls, bet bijis tik mazs kā īkšķis. Tēvs ar māti tomēr priecājušies arī par tādu dēlu.


 Reiz, kad tēvs tīrumā ecējis, māte sūtījusi viņam ar dēlu launagu. Īkšķītis aiznesis tēvam launagu un teicis: «Tēt, iecel mani baltās ķēves ausī. Kamēr tu ēdīsi, es ecēšu.»


 Labi. Tēvs iecēlis arī. Te gadījies garām braukt kungam. Tas redzējis, ka saimnieks pats sēd grāvmalā un ēd, bet zirgi vieni paši ecē tīrumu. Kungs pieturējis zirgu un prasījis saimniekam: kas šim to lauku ecējot? Saimnieks atbildējis, ka dēls. Kur tas dēls esot? «Baltās ķēves ausī,» atteicis tēvs.


 Kungs prasījis, lai pārdodot šim savu dēlu. Saimnieks negribējis to ne par kādu naudu darīt, bet dēls pats uzrāpies tēvam pa kāju uz roku līdz plecam un čukstējis ausī, lai pārdodot vien par labu naudu, gan šis zināšot, kā tikšot atpakaļ.


 Labi. Tēvs pārdevis arī dēlu par pūru zelta naudas, bet kungs paņēmis dēlu, iebāzis tabakas makā un aizbraucis.


 Caur mežu braucot, Īkšķītis izlīdis no maka un izlēcis no karietes. Pašreiz lijis lietus, tādēļ Īkšķītis palīdis zem bekas. Drīz pie bekas pienākuši divi laupītāji un norunājuši, ka iešot pie tuvākā kaimiņa zagt gaļu no skursteņa. Pašlaik viņi gājuši projām, te Īkšķītis no bekas apakšas uzsaucis: «Ei, vīri, ņemiet mani arī līdz!»


 Šie tīri nobijušies, bet ieraudzījuši, ka kliedzējs tik mazs, apmierinājušies un labprāt ņēmuši līdz, jo tik mazs labi varēšot ielīst skurstenī un padot šiem gaļu.


 Labi. Gājuši arī visi trīs. Īkšķītis iekāpis skurstenī, metis šiem zemē gaļu un saucis skaļā balsī: «Vai diezgan?»

 Šie uzsaukuši, lai runājot klusāk, bet Īkšķītis nelicies ne zinis. Mezdams otru gabalu, viņš saucis vēl skaļāk: «Nu, vai būs diezgan?»


 Saimnieks to padzirdējis, nācis ārā, bārdamies un suņus rīdīdams.


 Zagļi aizbēguši, bet Īkšķītis aiz bailēm iekritis skurstenī un pa skursteni taisni samazgu katlā iekšā.


 No rīta meitas, govīm samazgas nesdamas, aiznesušas arī Īkšķīti, un Raibaļa to ar visām samazgām iedzērusi. Pusdienā, kad meita sēdusies Raibaļu slaukt, Īkšķītis govs vēderā saucis: «Pirms pabaro, tad i čirkstini!»


 Meita nobijusies un aizskrējusi stāstīt saimniecei, ka Raibaļai esot velns vēderā, kas runājot. Saimniece atnākusi pati slaukt, bet, kā sākusi slaukt, tā Īkšķītis atkal saucis: «Pabaro, tad i čirkstini!»


 Saimniece arī nobijusies. Nekā darīt, govs jākauj nost. Nokāvuši govi, izskatījuši visas iekšas, bet nekā neatraduši.


 Te gadījies mājā ienākt kādam nabagam, kas lūdzis, lai atmetot viņam arī kādu mazumiņu. Saimniece iedevusi nabagam plaušas ar visu sirdi. Nabags ielicis tos savā kulītē un gājis tencinādams projām. Necik tālu nepagājis, dzird kulītē runājam: «Ubadziņ, nabadziņ, kur tu mani liksi? Ja tu zemē neliksi, tad tev labi nebūs.»


 Ubags nobijies, noņēmis kulīti no pleca, izņēmis plaušas, apskatījies un domājis: «Labi plausnīši, žēl zemē mest.»


 Licis atpakaļ. Tikko nabags pāris soļu pagājis, te dzird atkal no kulītes: «Ubadziņ, nabadziņ, kur tu mani liksi? Ja tu zemē neliksi, tad tev labi neies.»

 Ubags noņēmis atkal tarbiņu un apskatījis plaušas. «Labi plausnīši, žēl zemē mest,» noteicis un licis atpakaļ.


 Bet, tikko kustējies uz priekšu, dzird to pašu balsi kulītē. Nabags noskaities. Metis plaušas pret akmeni un gājis tālāk.


 Drīz gadījies vilkam iet gar šo akmeni. Tas bijis ļoti badains. Ieraudzījis, plaušas, viņš tās tūliņ norijis gandrīz dzīvas. Līdz ar plaušām norijis arī Īkšķīti.


 Otrā dienā vilks gājis pie ganiem aitu zagt. Tikko vilks tuvojies aitām, te Īkšķītis viņa vēderā saucis: «Gani, gani, vilks pie lopiem!»


 Vilks trinis pakaļu pie zemes un teicis: «Klusi, pakaļa, klusi, es tev došu gaļu ēst.»


 Bet, tikko vilks atkal tuvojies aitām, tā īkšķītis viņa vēderā atkal saucis: «Gani, gani, vilks pie lopiem!»


 Gani to padzirdējuši, skrējuši vilkam pakaļ un noķēruši. Nu gani aizveduši vilku uz māju un ieslodzījuši pirtī. Vilks pirtī gudrojis, kā nu tikt laukā. Īkšķītis viņa vēderā to mācījis, lai piegriežot pakaļu pie lodziņa, šis izlīdīšot ārā un attaisīšot vilkam pirts durvis. Vilks paklausījis. Īkšķītis pats gan izlīdis, bet vilku atstājis iekšā.


 Īkšķītis aizgājis uz māju pie tēva un mātes, un nu visi vēl šodien dzīvojot laimīgi ar kunga naudu, ja tik neesot nomiruši.


# Muļķa vīrs
*Difficulty: 0.0033*


Vienreiz bijis muļķis, un tas, par nelaimi, iedomājies precēties, bet meitas bildināt nemācējis. Nu, ko nu cita darīt - lūdzis mātei, lai tā viņam sievu pārvestu. Labi. Bet mātei tai laikā zosis perinājušās, un tās tādās reizēs smalki apskatāmas, tādēļ, pēc līgavas braukdama, piekodinājusi muļķim:
 «Kad perinātājās grib no ligzdas noiet, tad tu laid, lai izplunčojas, bet drīz vāc tās atpakaļ, lai olas neatdziest!»


 Māte aizbraukusi, un nu muļķis cieši zosis uzlūkojis. Uz vienreiz nāks viena mātīte zemē un klaigādama upē iekšā. Šis vāc, vāc - nevar iedabūt atpakaļ tik drīz: kā būtu gājis upei pa šo malu, zoss otrā malā, kā šis otrā malā, zoss šinī malā. Nu muļķim iešaujas prātā: olas atdzisīs, labi nebūs! Nu šaus uz kūti, sēdēs pats olām virsū. Sēž, sēž - pārnāk zoss, vēl šis sēž. Zoss gan klaigā:


 «Ej nu nost!» - bet šis iesēdējies sēža laba - un neiet vis nost. Vakarā pārbrauks māte ar līgavu, tā šis kā zostēviņš kliegdams pretim, lai redzētu jauno sievu. Bet māte - gan tā redz, kas noticis, - vaimanā:


 «Ak, tu muļķis, ak, tu muļķis! Nu jau tu pats būsi sēdējis zoss ligzdā - būsi sašķaidījis, vai, visu perēkli - redz, kāds tu izskaties!»


 Muļķis nu arī atjēdzas, ka ir gan sasēdējis olas, bet neko, apčamdās, apčamdās - labs. Kā jau pie darba, daždien drēbes aptraipās, kur tā vari izsargāties, jāsaka.


 Bet līgava sarauc pieri un nodomā: «Labi nebūs, laidīšos gudrāk pa nakts krēslu atpakaļ.»
Un tā nu naktī viņa saka brūtgānam:
«Pagaidi, pagaidi, es drīz atkal ienākšu!»

 Bet muļķis atceras: «Tā nevar vis laist - māte taču minēja vakariņās: «Dēls, turi nu ciet to mantu, ko tev šodien pārvedu, sieva ir dārga rota!» Tādēļ - droši ir droši - iesiešu striķī un tad laidīšu laukā!»


 Labi, iesēja striķī, izlaida līgavu laukā un drīz jo drīz vilkšus vilka atkal atpakaļ. Bet sieva bija atraisījusi mezglu, iesējusi striķī kazu un pati aizbēgusi. Muļķis ievilka kazu istabā, čamdīja, čamdīja pa tumsu, nevarēja saprast vairs, vaicāja mātei:


 «Mem, mem, kas te grab pa grīdu, vai manai sievai ir kurpes?»
«Jā, dēliņ, tā jau visām sievām!»
Šis čamdīja vēl:
«Mem, mem, vai manai sievai ragi arī ir?»
«Jā, dēliņ, visām sievām cieti ragi!»

 Šis apčamdīja arī kazai bārdu. «Mem, mem, manai sievai viss ģīmis ar matiem!»
«Jā, dēliņ, sievām jau gari mati, tavai lai!»
Beidzot apčamdījis arī ļipu.
«Mem, mem, manai sievai ļipa!»

 Nu māte vairs nesapratusi, kas tā par ļipu, iededzinājusi uguni un skatījusies:
«Tā jau kaza, dēliņ!»

 «Vai traks!» šis nu arī atjēdzies. «Tad viņa mani atstājusi, jāskrien pakaļ!»


 Skrējis, skrējis - panācis gan, bet līgava nu izmetusies četrrāpus ceļam krustiem pāri, šis atskrējis pa tumsu - žogs priekšā! Nu skrējis atpakaļ pēc cirvja žogu ārdīt, un, kamēr nu atskrējis, līgava jau bijusi mājā.


 Lūk, tā muļķis palicis bez sievas, un no tā laika visiem muļķiem sievas nepastāvot.


# Čiks
*Difficulty: 0.0033*


Kādam kungam ceļā salūza kariete. Laime vēl, ka turpat bija kalējs. Kungs lika karieti sataisīt, un kalējs par darbu noprasīja veselu rubli.
 — Par tādu nieku paņem veselu rubli! Cik tad šis te strādāja? Tad jau kalējs pelna vairāk nekā kungs. Ja labi apdomā, arī es varu kalēja darbu strādāt un bāzt rubļus kabatā, - kungs pukojās. Mājās pārbraucis, kungs nu ik dienas iet pie sava kalēja smēdē un paslepus glūn, kā kalējs kaļ. Tā kādu laiku kalēja amatu ar acīm mācījies, viņš dzen kalēju no smēdes ārā un pats ar savu kučieri paliek kalēja vietā. Otrā dienā atnāk no kaimiņu pagasta kāds saimnieks ar lielu dzelzs gabalu — lemešus kalt. Kungs paņem dzelzi, ieliek ēzē, uzber lielu kaudzi ogļu virsū un saka: - Kučier, pūt nu!
 Kučieris, nabadziņš, pūš atspēries, kamēr dzelzs balta. Nu kungs uzsviež dzelzi uz laktas un uzsauc saimniekam: — Sit nu! Saimnieks paķer lielo veseri un sit arī, ka dzirksteles šķīst, līdz dzelzs melna.
 Beidzot saimnieks negrib vairs sist, sacīdams: — Tā mēs dzelzi izdedzināsim vien, te vairs lemeši neiznāks.
 - Un kā vēl iznāks, tikai tu, mu|ķi, neproti labi sist. Kučier, tu labāk proti, sit tu! - Pienāk kučieris, kaļ, kaļ, bet lemeši neiznāk vis. -Nu, kaliet cirvi, arī cirvis mājā noder, - saka saimnieks.
 Vadzi, saimniek, cirvis te arī neiznāk, kalšu nazi. — Labi, kals nazi. - Vadzi, saimniek, nazis te arī neiznāk, kalšu īlenu.
 Labi. Dedzina atkal un kaļ, ko spēj. Pēc kāda laika kungs saka: - Vadzi, saimniek, īlens te arī neiznāk, kalšu čiku. - To sacījis, kungs paņēma to, kas bija palicis, nokarsēja baltu un iemeta ūdenī. Čiks! — mazais nieciņš nospurkšķēja, un čiks bija gatavs. Kungs nu prasa maksu par padarīto darbu - veselu rubli. Saimnieks atsaka: — Naudas man nav, bet kvieši gan mājā! Atbrauciet vien, kalēja kungs, es jums godīgi samaksāšu.
 Ceļā kungs pamāca kučieri: — Es pats iešu klētī ar maisu, bet tu paliec ārpusē klausīties. Kad saimnieks saka — diezgan, tad sauc: ber manu daļu arī, man bija grūti sist!
 Aizbrauc turp, saimnieks tūdaļ ved jauno kalēju klētī. Bet aizdurvē paslēpušies daži stipri puiši, tie sagrābj kalēju, nostiepj gar zemi un šauj šim ar spruktos izgozētu visu. Šis, negribēdams, lai kučieris dzird, ka viņu per, cieš, zobus sakodis. Beidzot saimnieks saka: — Diezgan!
 Bet kučieris ārā atsaucas: — Ber, ber manu daļu arī, - man bija grūti sist! Saimnieks saka puišiem: -Nu, manis pēc, dosim arī!
 Mājās braucot, kungs saka kučierim: —Lai velns tevi parauj, kučier! Kāpēc tu sauci, lai vēl ber? -Vai, kungs, jūs jau pats tā pavēlējāt. Es arvien daru to, kas man likts. - Nu jā, jā! Bet, līdzko būsim pārbraukuši, dedzini nost to sasodīto smēdi.



# Kā mulķītis ķēniņa meitu aprej
*Difficulty: 0.0033*


Kādam tēvam bij trīs dēli: divi gudri, viens muļķis. Kādu dienu tēvs iesauc dēlus iekšā un saka tā: "Vaj dzirdiet? Ko visi lai mājā sadarām, vaj kāds negribētu no jums pasaulē laimi meklēt?"


 Labi - vecākais ies. Tēvs izvada vecako uz ceļa un novēl labas sekmes. Bet cik tāļu vecākajam sekmējās, to tūlīt redzēsim. Pirmo dienu tas izjājas labi, otru dienu arī nekas nekaiš, bet trešo dienu - par nelaimi - gadās krustaceļš ar šādu uzrakstu: ja pa pirmo ceļu jāj, tad kumeļam iet labi, ja pa otru ceļu jāj, tad pašam iet labi, ja pa trešo ceļu jāj, tad abiem iet labi. To redzēdams, vecākais domā: "Sazin tevi, kurš nu ir pirmais, kurš trešais ceļš - jāšu labāk atpakaļ."


 Nu jās viduvējs dēls. Bet, aizjājis līdz krustaceļam tas tāpat domā: "Sazin tevi, kurš nu ir pirmais, kurš trešais ceļš - jāšu labāk atpakaļ."


 Beidzot jās muļķītis. Tas aizjāj līdz krusta ceļam, izlasa, pārdomā un tad saka tā: "Pa labo roku mūžam iet labi! Tad nu skaidra lieta, ka tam ceļam, pa kuru jājējam un kumeļam labi iet - vajaga būt pa labo roku. Jāšu pa labo roku, pa trešo ceļu!"


 Viņš aizjāj. Gabaliņu jājis, tas pasit acis uz zemi un ierauga vecu, saplīsušu naudas zutni.
 "Lai, lai!"muļķītis iesaucās, "vecs nu gan esi, bet var jau pacelt. Ja nopelnīšu naudu - būs taču kur ielikt."


 Viņš nolec no kumeļa un paņem. Bet vecā zutne sakaltuse karstajā saulē slimāk par čamarinu. Tomēr sakaltušām lietam lēti līdzams, krietni saburzi saujā - labs. Bet līdz ko muļķītis zutni paburzē, te brīnumi bez gala, acumirklī trīs rūķīši klāt, uzprasīdami muļķītim, ko šis gribot, ko pavēlot.


 "Ko gribu - naudu gribu! Kuru zutni gan tukšu gar vēdaru jož? Otrkārt, kas gan mani par velti uz ceļa ēdinās? Badā jau nemiršu, tādēļ pilnu zutni naudas šurp!"


 Viens divi rūķīši ar naudu klāt. Ko muļķītis vēl pavēlot?


 "Ko pavēlu - pavēlu pie tāda kunga man ceļu parādīt, kur cilvēks nevien labu maizi nopelna, bet arī labu naudas artavu."


 "Labi, labi, jāji tik pa šo ceļu. Trīs dienas jājušam, gadīsies krusta ceļš. Krusta ceļā nogriezies pa labu roku, tad notiksi, kur vēlies."


 Muļķītis tā dara. Un, re, trešajā dienā, saulītei rietot, tas sasniedz varenu ķēniņa pili. Viņš salīgst teitan kalpot. Bet, nu bij ķēniņam daiļa meita, vienīgs bērns. Ķēniņa meitai muļķītis ļoti patīk, tomēr, kā nu pie tāda tapt, tēvs nelaidīs. Muļķītim ķēniņa meita arī patiktu, tomēr, kā pie tādas tikt, ķēniņš viņu drīzāk pie nelabā aizdzīs, ne meitu dos. Tā tas kādu laiku paliek. Te uz reizi muļķītim ienāk labas domas galvā. Viņš paburzi zutni, atsauc rūķīšus un pavēl ķēniņa meitu pie sevis atnest. Acumirklī rūķīši ar ķēniņa meitu klāt.


 "Klausies, meitiņ!"muļķītis saka, "kā būtu, ja tu man par līgaviņu solītos? Es zinu gan, ka tēvs tevi nelaidīs, bet vecajam vajadzētu apdomāt. Ne viņš ar mani mūžiņu dzīvos, tu jau tā būsi. Ko viņš taču tur daudz varētu stīvēties."


 "Labi, labi, puisīt!"ķēniņa meita atbild, "raudzīsim tēvu pierunāt. Še tev mans gredzens par zīmi - varbūt, ka veiksies. Bet nu man jāsteidzas atpakaļ, lai tēvs nemeklētu."
 "Steidzies, steidzies, meitiņ, bet iekams aizeji, man arī kāda zīme tev jādod. Vadzi, ņem šo pašu zutni, tik ievēro, daudz tu gar viņu neburzējies, citādi, ja paberzīsi, atskries trīs rūķīši un prasīs darbu."


 Ķēniņa meita nu gan domā klusu, nemanot pāriet, bet, kas to dos. Ķēniņš tomēr pamanījis, ka šī pie muļķīša bijuse. Nu bij uguns pie pakulām.


 "Kur tu vazājies? Kur tu biji? Ak tā! Gar puišiem tīties! Kas tas par zutni? Kur to ņēmi?"
 "Tēt mīļais, tēt labais! Ar to zutni nevar daudz jokoties, ja mazuliet paberzē - tūlīt rūķīši klāt."


 "Dod tūlīt šurp, gribu redzēt!"


 Neko darīt - jādod. Ķēniņš paburzē - rūķīši klāt. Ko gribot, ko pavēlot?
 "Pavēlu muļķīti uz jūru aiznest un tādā tornī ietaisīt, kam ne durvju, ne logu."
 Acumirklī koka tornis gatavs, muļķītis ieslodzīts. Ķēniņa meita gan raud, gan raud - neko darīt.


 Muļķītis nu bij lielās bēdās. Tomēr, ja tik bēdās nezaudē galvas, netrūkst apdoma, tad jau ir krupim nekā nepadarīsi. Tāpat tas bij ar muļķīti. Viņš izdomājas šā, izdomājas tā, beidzot tas izrauj savu naželi un sāk tik torņa sienas robīt. Roba, roba, vaj re, trešajā dienā gadīsies jau tāds caurumiņš, ka mazo pirkstiņu izbāzt. Nu roba vēl trīs dienas, jau galva izlien. Beidzot devītajā dienā muļķītim lūciņš lielu lielais gatavs. Tagad tas novij no palagiem apsegam virvi un nolaižas līdz pašam jūras ūdenim. Bet tikpat, kur taču nu skriesi? Te, par laimi, otrā rītā, saulītei lecot, zvejnieki brauc savās laivās tīklus saņemt.


 Muļķītis, to redzēdams, sauc nelabā balsī, lai jel par viņu apžēlojoties. Zvejnieki labi ļaudis, mīkstām sirdīm, tie izceļ muļķīti uz krastu. Lai gan šī zeme muļķītim bij sveša, nepazīstama, tad tomēr labi diezgan, kad tik uz sausuma.
 "Tikpat,"muļķītis domā, "ko te jūras smiltīs ilgi mīņāt, iešu labāk mežā kādu ogu paraudzīt."
 Ieiet mežā - nu tu brīnumi! Kas tad tur tā ķīvējas? Paliec vienu krūmu, pašķir otru krūmu, pieiet klāt: četri draugi - lācis, sunis, putns, skudra - ecējas gar laupījumu.
 "Vaj tā godīgiem ļaudīm pieklājas ēsties!"muļķītis uzsauc.


 "Jā,"draugi atbild, "ko tad darīt, ja nav neviena, kas laupījumu izdala?"


 "Nu, tu brīnums, tā maza lieta, dod tik man šurp."


 Muļķītis nu sāk dalīt. Lācim iedod lielos kaulus, sunim kājas, putnam mīkstumus un skudrai galvas kausu, kur slapjā laikā patverties.


 Četriem draugiem tas bij īsti pa prātam. Viņi apēd katrs savu daļu un tad saka: "Puisīt, par tik taisnu izdalījumu gribam tev atmaksāt. Klausies, ja tev kādureiz mūžā ievajadzētos palikt par lāci, tad iesaucies tik: lācīti, šurp! Un tūlīt paliksi par lācīti. Ja tev ievajadzētos par sunīti palikt, tad iesaucies: sunīti, šurp! Tūlīt paliksi par sunīti. Ja tev ievajadzētos par putnu palikt, tad iesaucies: putniņ, šurp! Tūlīt paliksi par putnu. Ja tev ievajadzētos par skudru palikt, tad iesaucies: skudriņ, šurp! Tūlīt paliksi par skudriņu."
 Ar to muļķītim pietika. Viņš tūlīt iesaucās: "Sunīti, šurp!"un pārvēršas par sunīti. Sunītis aiztek līdz jūrmalai un iesaucās: "Putniņ, šurp!"Sunītis acumirklī paliek par putniņu, pārlaižas jūrai pāri, aizlaižas pie līgavas, ķēniņa meitas, loga un dzied un dzied tik jauki, ka līgavai jāatver gribot negribot logs.


 Līdz ko logs atvērts, putniņš ielaižas pie līgavas un paliek par cilvēku, izstāstīdams visu, ko piedzīvojis, kā izglābies, kā atlaidies. Ķēniņa meita, to dzirdēdama, tik priecīga, tik priecīga. Tomēr ļauno ļaužu prieki bij īsi. Kāds sasodīts ķēniņa sulainis noklausās aiz durvīm un pasaka ķēniņam, ka muļķītis par putniņu pārlaidies, Ķēniņš, aiz dusmām zils, sasauc ļaudis un liek putniņu noķert, pats vēl palīdzēdams. Nu bij muļķītim laiks savu spēku rādīt.

 Viņš iesaucās: "Lācīti, šurp!"Un tad ņem visus pa kārtai apstrādāt. Beidzot lācītis sagrābj pašu ķēniņu un noprasa īsi: "Vaj dosi muļķītim savu meitu, jeb ne?"
 "Došu, došu - laid tik mani dzīvu vaļā!"



 Labi. Lācītis nu paliek par muļķīti un uzstāj, lai rītu darina tūlīt kāzas. Neko darīt - ķēniņam jātaisās uz kāzām.


 Tomēr, līdz ko kāzas nodzertas, ķēniņam jauni niķi galvā. Viņš sametās ar velnu uz vienu roku un piesaka, lai raugot muļķīti - viņa znotu, nogalināt. Velnam tādas lietas tikpat, kā sviests uz maizi. Nepaiet gandrīz nevienas dienas, kur ķēniņa znotam nebūtu ar velnu ķibeles. Beidzot tas nevar vairs izturēt, viņš saka savai sievai: "Vaj dzirdi, ja šodien velns atkuļās, tad izliecies labi laipna, valodaiņa un raugi viņam izkrāpt, kur tas savu spēku noglabājis. Es ienesīšu trīs kociņus istabā un paslēpšos aiz tiem par skudru, lai jūsu saruņā noklausītos."


 Labi. Dienasvidus laikā velns klāt. Kur vīrs esot?


 "Nava šodien mājā!"


 Velns tā kā neticētu, neticētu, bet neviena neredz - taču jātic. Ķēniņa meita nu uzsāk šādas valodas, tādas, lai izkrāptu velnam spēku, bet nekā. Beidzot tā saka: "Vaj dzirdi, man teikts, ka tu savu spēku azotē nēsājot. Vaj tas tiesa ? Un ja kāds tavu spēku no azotes izzogot, tad tavs spēks esot pagalam. Ko? Vaj tā ir?"


 "Ne, ne!"velns atbild, "mans spēks nav vis azotē, bet kaulos. Un manus spēkus, manus kaulus var tikai lācis satriekt, cits neviens."


 "Lācīti šurp!"skudra kaktā uzsauc. Skudra acumirklī paliek par lāci un noplēš velnu.
 "Vaj es neteicu, ka mums izdosies"muļķītis vēlāk saka savai sievai. Bet vēl mums viena lieta. Ielīdīšu par skudru pie tava tēva un paņemšu savu naudas zutni. Tā man pašam pieder, kādēļ viņam atdot?"


 Tā notiek. Tagad muļķītis paņem savu sievu, aiziet pie sava tēva, izsaka tam, ko piedzīvojis, kā apprecējies un tad, zutni paberzējis, saka tā uz rūķīšiem: "Kaut man būtu skaista pils un tik daudz naudas, kā visu mūžu iztikt."


 Tā notiek. Rūķīši pazūd un muļķītis ar savu līgaviņu dzīvo laimīgi.





# Kā zemnieks ķeizaram rakstījis
*Difficulty: 0.0033*


Vienam zemniekam kunga cūkas bijušas izrakušas tupeņus. Viņš gribējis pie paša valdinieka sūdzēt, tādēļ ņēmies rakstīt ķeizaram grāmatu. Paņēmis papīru un taisījis gluži mazas actiņas, lielākas acis un itin lielus traipekļus. Pa tām starpām valdinieks bijis izgājis pastaigāties, un neviļot gadījies sastapt zemnieku, kam tie tupeņi izrakti un kas patlaban to grāmatu vēl rakstījis. Valdinieks, to redzēdams, vaicājis:


 «Ko tu tur dari?»


 Rakstot ķeizaram grāmatu! Ķeizars paskatījies, nevarējis nekā saprast - raibs vien pa papīru. Bet zemnieks izskaidrojis:


 «Šitie mazākie, sīkākie punktiņi ir kunga sivēniņi, tie lielākie ir kunga cūkas, bet šitās mazās, mazās actiņas ir mani tupenīši, ko nositamās kunga cūkas izrakušas, un tad nu jūs paši varat saprast, kāda skāde man notikusi, tādēļ nesīšu sūdzības grāmatu ķeizaram.» - Viņš nepazinis, ka tas pats bijis ķeizars, ar ko runājis.


 «Labi!» ķeizars vēl paskubinājis. «Tad tikai nes vien!»


 Rītā, kad zemnieks atnācis pie valdinieka, vārtu sargi negribējuši šo iekšā laist, bet ķeizars, zinādams, kas par lietu, pavēlējis ielaist. Zemnieks ienācis, paklanījies līdz zemei un iesviedis ķeizarienei, princesēm pa saujai rāceņu klēpī, teikdams, ka tos kukuļam esot paņēmis līdz un ka tie īsti labi esot ēdami tad, kad vērpjot, jo no tik garšīgiem tupeņiem kā šie ronoties pulka slieku un tās vērpējām papilnam vajagot. To teicis, tas pagriezies uz otru pusi un nodevis ķeizara sulaiņiem sūdzības rakstu. Nodevis - tie neviens nemācējuši izlasīt. Tad ķeizars licies saskaities esam un teicis sulaiņiem:


 «Dodiet man, jūs jau nekā nejēdzat. Tādu rakstu nevar izlasīt, ko tad jūs vēl manu maizi ēdat? Redziet, te stāv: šie mazie, sīkie ir sūdzētāja tupenīši, šie lielākie ir kunga sivēniņi, šie itin lielie ir kunga cūkas, bet cūkas ar sivēniņiem ir šitos tupenīšus izrakņājuši, jo citādi viņus nemaz neredzētu, tie būtu apakš zemes, un tagad viņus redz tādēļ, ka izrakņāti. Un nu es pavēlu: kungam visi tie tupenīši godīgi jāatlīdzina.»


 Par tādu ķeizara gudrību, ka mācējis šās šņipiņas tā izlasīt, visi brīnījušies.


# Pelēkā vārna
*Difficulty: 0.0033*


Kādam kungam bijis brīnum čakls puisis: pa dienu strādājis, pa nakti gājis zvejot, jo kungs bijis ļoti kārs uz zivīm. Tādam labam puisim kungs apsolījis arī labu sievu.


 Kādu dienu tas prasa: "Saki man taisnību, vaj gribi precēties?"


 "Gribu gan, bet pie manis neviena nenāk. Biju nodomājis tur kaimiņa saimnieka meitu, bet tēvs ne dzirdēt."


 Kungs nu atsauc saimnieku uz muižu un noprasa itin īsi: "Vaj dosi savu meitu manam puisim jeb ne?"


 "Kad jau, cienīgs lielskungs, pavēli, tad jādod."


 "Nu tad labi, -nākošu svētdienu kāzas."


 Otrā gadā tai pašā dienā jaunais vīrs atkal iet zvejot, bet izvelk tik divas zivis: vienu priekš sievas, otru priekš sevis. Sieva viņam prasa, ka tik vien esot laimējies, bet viņš atteic: "Nekas, sieviņ - katru dienu māte raušus necepj, iešu rītu, gan tad laimēsies citādi."
 Aiziet otrā dienā: izvelk trīs zivis. Bet, kā šis pēc trešās zivs sniedzās, tad gaisā sveša balss sauc: "Trešo zivi dodi tam, ko neesi mājā pametis!" Acumirklī viņš nesaprot, bet pāriet mājā, nu nāk pie jēgas - mājā jauns dēls piedzimis.


 Pēc gadiem, kad dēls jau izaudzis, toreizējais zvejnieks atkal zvejo turpat un izvelk trīs zivis. Kā nu domā pēc trešās zivs sniegties, tā tāda pate sveša balss sauc: "Rītu ap šo laiku vajaga tavam dēlam te šinī vietā būt!"

 Labi - dēls aiziet. Līdz ko labi aiziet, te atbrauc pa gaisu pelēkā vārna spožā karitē, ieceļ dēlu iekšā un aizved dēlu pa gaisu vien lepnā, lepnā pilī. Pils priekšā vārna saka: "Te tev trīs naktis grūti klāsies, bet pacieties tik, nesaki ne pušplēsta vārdiņa - tad ies labi!"


 Tā arī bija - naktī ienāk velns trijām galvām un moca šo tīri nost. Bet viņš ciešās, zobus sakodis, un nesaka ne vārdiņa. No rīta vārnai jau galva balta. Otrā naktī ienāk velns sešām galvām un moca to vēļ diktāki. Bet viņš ciešās, zobus sakodis, un nesaka ne vārdiņa. No rīta vārnai jau mugura balta. Trešā naktī ienāk velns deviņām galvām un moca tik briesmīgi, ka tīri dzīvība sprāgst pa muti ārā. Viņš, nevarēdams vairs izturēt, iesaucās: "Vai Dieviņ, kur grūti!" To vārdu dzirdot, visi mocītāji pazūd kā spaļi. Vārna ieskrien iekšā, viscaur atkal pelēkā, kā bijuse, un saka: "Vaj tu nevarēji vēl to mazo brītiņu izturēt - viss būtu labi bijis. Tagad kāpi man mugurā, es tevi aiznesīšu uz kādu pilsētu, tur tu salīgsi pie kāda kunga par puisi. Tik sargies, dzīvo godīgi, jo tie tevi slepeni kārdinās uz visādiem nedarbiem. Viņi itin labi zinās, ka tagad pilsētā mīti."


 Kādu laiku dēls dzīvo itin godīgi pie kunga. Te uz reizi tas nevar nociesties - jānozog kungam zelta gredzens. Kungs liek bezgodi pie kārtavām vest. Noved pie kārtavām. Te vārna klāt un sauc: "Kad jūs to cilvēku pakārsiet, tad dzīvas ugunis jūs saēdis!"


 Visi, to dzirdēdami, sabīstas un skatās, kur tad tāda balss atskanējuse. Bet, kamēr šie domā skatīties, te vārna klāt, paņem noziedznieku uz muguru un aiznes to uz svešu, svešu jūras salu. Tur nav vairāk nekā, ko ēst, kā zaļas sēnes, zaļas ogas un nav neviena cilvēka, ko parunāt. Nabadziņš grauž tās pašas zaļas sēnes un sērojās pēc tēva un pēc mīļām mājam. Tomēr kā tikt?

 Te kādu dienu, jaukā laikā, kur jūra tik rāma kā spieģelis, viņš notāļu izdzird runājam un strīdamies. Vientuļnieks paceļ acis un noblenž tāļu, tāļu uz jūru laiviņu tuvojamies. Laiviņa nāk arvienu tuvāk, arvienu tuvāk, kamēr jau tik tuvu, ka var sadzirdēt, ko tur laba runā. Ko nu runā - strīdās uz postu. Beidzot laiviņa pienāk pie salas krasta un pietura. Trokšņotāji nu izkāpj ārā un, ieraudzīdami šo tur, paliek itin priecīgi, sacīdami: "Ta ta brangi, ka tevi satikām! Še tev vienas kurpes, ar kurām vari aiztikt par ūdeņu ūdeņiem, viens kažoks, kuru apvilcis, vari pārredzēt visu plašo pasauli, viena niedrīte, ar kuru vari tūkstoš velnus apsist. Šo treju lietu dēļ mēs jau blandamies pār jūru septiņus gadus laiviņā. Tagad diezgan esam izplūkušies - ņemi tu tās, lai dabujam reiz mieru."


 Viņš apvelk kažoku un tūlīt redz to pili, kur mocīts. Ko nu gaidīt - grūž, kurpēs iekāpis, taisni projām un apsit ar niedrīti visus trejgalvjus, sešgalvjus un deviņgalvjus. No rīta pelēkā vārna pārvērtusēs par daiļu meiču. Viņa apķerās savam glābējam gar kaklu un saka tā: "Paldies, ka mani izglābi! Es esmu ķēniņa meita, un citu rīt, saulītei lecot, šī velnu pils nogrims. Bet tai vietā izcelsies liels pilsēts ar divreiz tik skaistu pili. Tā mana tēva pils. Steigsimies tagad ārā uz viņu pakalniņu un noskatīsimies, kas te notiks."


 Jā, no rīta, saulītei lecot, velnu pils verdēdama noiet lejup un tai vietā izceļas varens pilsēts ar tūkstošiem ļaužu.


 Dēls nu apprec ķēniņa meitu un paliek pilsētā par ķēniņu.


# Šķaudāmās zāles
*Difficulty: 0.0033*


Kādā mazā mājiņā dzīvojusi atraitne ar savu meitu un dēlu. Dēls vēl bijis puika gados, bet meita jau bijusi pieauguse. Vaigs tai bijis tik skaists un augumiņš tik slaiks, ka prieks bijis ko skatīties. Tik viena nelaime: meita bijuse par daudz dusmīga. Tā jau mēdz pa laikam būt: daiļam daiļa indeve - ko tur darīt! Māte gan spieduse, lai meita precētos, jo domājuse: Ja apprecēsies, gan tad vīrs izdzīs dusmīgo prātu! Bet meita no tam ne dzirdēt: kurš puisis nācis bildināt, to izdzinuse ar bīsteklu laukā.


 Reiz atnācis krietns tēva dēls daiļo meiču bildināt, bet meita teikuse: "Ja, ja - tūlīt!"


 Izskrējuse namā, pagrābuse bīsteklu un izdzinuse puisi ar kaunu laukā. Puisis aizsedzis acis un gājis sarkans kā vēzis uz mājam. Uz ceļa tas saticis vecu nabagu. Nabags prasījis: "Kas tev, puisīt, par nelaimi? Kādēļ tāds modīgs esi?"
 Tā un tā, puisis izstāstījis.

 "Ak kas par niekiem!" nabags atteicis, "es apgalvoju, ka meita pie manis veca nabaga nāktu, ne vēl pie tevis jauna puiša."
 "To neticu!"puisis atbildēja.

 "Nu, tad pierādīšu to! Tūlīt iešu uz mājiņām meitu bildināt."


 Puisis pasmējies un neticējis. Bet nabags, vairāk nekā neatteikdams, gājis taisni pie meitas projām. Iegājis iekšā, nosēdies pie krāsns un nerunājis ne vārda. Uz reizi iznākuse atraitne un snieguse nabagam maizes riecienu. Bet nabags atteicis: "Neesmu nācis, mīļā māmiņ, ubagot, bet tavu daiļo meitiņu par sievu bildināt."


 To dzirdēdama, meita palikuse zila. Izskrējuse pēc bīstākla un izdzinuse nabagu laukā. Nabags - vienu spērienu dabūjis - sakritis četrrāpus un rāpies kā šunelis pār slieksni. Bet to tas darījis ar nodomu, jo rāpjoties pabāzis apakš sliekšņa šķaudamās zāles un tad aizgājis, ne ardievas neteicis.

 Pēc kāda laika atraitne teikuse uz meitu: "Meitiņ, bērniņ, izeij sapūti pavardā uguni - jāuzsilda ēdiens!"


 Meita gājuse. Bet līdz ko bijuse pār slieksni pāri, tā sākuse šķaudīt: ači! ači! Sākuse uguni pūst, bet, kā pūš, tā: ači! kā pūš, tā: ači! kā pūš, tā: ači! Nu skrējuse pie mātes iekšā, teikdama: "Māmiņ, ači! nevaru, ači! uguni, ači! iepūst, ači!"


 "Lai, lai, meitiņ, pāries - atsēdies, pasiti pie krūtīm. Dēliņ, eij tu māsiņas vietā uguni iepūst!"
 Izgājis dēls, bet tas pats: līdz ko sācis pūst, tā: ači! un ači! Tas skrējis arī pie mātes iekšā, teikdams: "Māmiņ, ači! nevaru, ači! uguni, ači! iepūst, ači!"


 Māte domājuse: "Tata brīnumi - jāiet pašai!"Izgājuse, bet tāpat: līdz ko sākuse pūst, tā: ači! un ači! Nu māte nomanījuse, ka nabags būs piejokojis. Tādēļ ieskrējuse pie dēla, sacīdama : "Dēliņ, ači! mīļo, ači! ņem, ači! to, ači! balto, ači! kaziņu, ači! un, ači! jāj, ači! pie ači! labdara, ači! lai, ači! nāktu, ači! to, ači! spoku, ači! izdzīt, ači! ko, ači! nabags, ači! ielaidis, ači!"


 Dēls paņēmis balto kaziņu un aizjājis pie labdara. Bijis lielas mokas, kamēr labdaris sapratis, pēc kā jājis. Beidzot labdaris taisījies uz ceļu. Atjājis, - izrēgojies - neko darīt. Gājis iekšā. Bet tikko pār slieksni pāri - labdarim tā pate nelaime klāt. Nu tas atmetis ar roku, sacīdams: "Tas, ači! stiprāks, ači! par, ači! mani, ači! Meklē, ači! pašu, ači! nabagu, ači! rokā, ači! un, ači! lūdzi, tam, ači! lai, ači, atplesti, ači!"


 Neko darīt - atraitne sūtījuse dēlu, lai meklē nabagu rokā. Dēls sameklējis trīs dienas, kamēr nabagu atradis. Nu kritis klāt lūgties, lai nāktu atlaist. Nabags teicis "Iešu gan, bet ja tava māsa nenāks pie manis, tad neatlaidīšu."


 Nabags aizgājis un noprasījis meitai īsi: "Vai nāksi pie manis?”
 "Iešu, ači! iešu, ači!"

 Nabags izņēmis no sliekšņa apakšas šķaudāmās zāles un pataisījis visus veselus.

 Tagad meita prasījuse: "Nu saki, kādēļ piejokoji mūs visus?"


 "Tādēļ, ka krietno puisi un mani ar bīstakli trenkāji,"nabags atteicis.


 To dzirdēdama, meita kritusi klāt, lūgties: viņa nebūšot vairs nekad tā darīt, lai piedodot un lai nabags atsakoties no precībām.


 Nabags atteicis: "Vaj domā, meitiņ, ka man, vecam vīram, liela vajadzība tevi precēt - labprāt atsakos, bet tad tev manā vietā jāprec tas puisis, ko tu viņdien ar bīstakli aizdzini."
 "Labprāt, labprāt!"meita iesaukusēs.


 "Tad labi, rītu viņu atsūtīšu. Bet to tev saku: ja vienreiz tik neklausīsi savam vīram jeb citādāki kā izrādīsi dusmīgu prātu, tad būšu atkal ar šķaudāmo nelaimi klāt."
 Meita apsolījusēs vairs tā nedarīt. Trešā dienā atnācis puisis. Šī bijuse tik mīļa, tik mīļa, kā medus. Noturējuši kāzas un dzīvojuši ļoti laimīgi.


# Zvēri bēgdami iekrīt bedrē
*Difficulty: 0.0033*


Mēslenīcā apakš cāļu laktas bijuši sakrājušies daudz netīrumu, kuri sākuši iesilt un kūpēt. Vista naktī pamanījusi tādus garaiņus, un tūdaļ tai iesities prātā: "Kad tikai zeme nedeg? Kas, jods, cits tā kūpētu?" Bailēs sākusi kladzināt. Gailis atmodies: "Kas nu, kas nu? Ne nakts vidū vairs nevarēs muti valdīt."


 "Āre, kā runā, vai tad tu neredzi, kur zeme deg — nagos tikai nu esam."


 "Pag, pag! liekas tev taisnība: kūp gan. Vadzi, sieva, tu būsi pati vainīga?"


 "Tīri bez prāta! Nu šis izmeklēs vairs vainas, bēgsim labāk, ka nesadegam!"


 Un bēguši arī, nabadziņi, ar visiem bērniem, ar visiem. Bet birzes malā satikuši zaķi.


 "Kur tad nu tik agri?" zaķis ieprasījies.


 "Zeme deg, zeme deg! Mana sieva pie tā vainīga."


 "Ko, vai patiesi?"


 "Jā, jā, patiesi, patiesi! Mana sieva pie tā vainīga."


 "Vai, brāl, ja tas tā, tad laidīsim ļekas vaļām, es bēgšu līdz."


 Bēguši, bēguši, satikuši lapsu.


 "Kur tad nu pašā agrumā?"


 "Vai, kūmiņ, zeme deg, zeme deg! Mana sieva pie tā vainīga."


 "Ko, vai patiesi?" lapsa sabijusies.


 "Jā, jā, patiesi, patiesi! Mana sieva pie tā vainīga."


 "Ko tad, brāļi, vēl gaidīt? Laidīsim ļekas vaļām, es bēgšu līdz."


 Bēguši, bēguši, satikuši lāci.


 "Kur tad nu visi tik naski?"


 "Jābēg, jābēg, zeme deg: puse jau nodegusi, un vista pie tā vainīga."




 Bet lācis, drošais vīrs, smējies: "Niekkalbiņi, niekkalbiņi, visi esat vienādi. Nu rādiet jele man arī degumu, redzēs gan, vai būs."


 Veduši rādīt. Aiziet - lācim taisnība, nedeg itin nekas vairs, jo saimnieks pa to laiku izvedis mēslenīcu tīri tukšu, dziļš aizgalds vien palicis vietā. Vista ar gaili laimīgi pārlaidušies aizgaldam pāri;bet, ače, svešie draugi: lācis, lapsa, zaķis nemaz nevīlušies, ka tik dziļš būs. Un, kā nu kāpuši, tā plaukt! dibenā iekšā. Ko nu? Izgrozījušies tādu laiku, izprātojušies;beidzot likuši prātu pie malas, laikam ārā vis netikšot. Bet kas nu vēl par nelaimi? Visiem trim sāk gribēties ēst, ka nekur šauties. Nosprieduši - zaķim esot jāmirst, vai grib, vai negrib. Un, zināms, tūliņ arī notiesājuši šo un apēduši. Bet lapsa, gudriniece, zaķa zarniņas turpat paglabājusi kaktiņā nākamai reizei, ko ēst, un tad nolikusies lācim blakus. Gulējuši, gulējuši, uz vienu reizi lapsa augšā un ēd atkal. Lācis brīnījies: “Ko tu tur ēdi? Tās jau zarniņas! Vai dzirdi, dodi man arī! Kur tu ņēmi?”


 "Āre, kāds nepraša! Es jau pāršķēlu vēderu un izņēmu pati savas zarnas, dari tu arī tā, ko mirsti badā."


 Un lācis, muļķis, šķeļ arī pats savu vēderu pušu, bet- re nu! neattapa ne nožāvāties, nosprāga nabags.


 Lapsa gardi pasmējusies par tādu vientiesi, un gan jau viņa izkļuvusi laukā.


# Stiprais dēls
*Difficulty: 0.0033*

Viens tēvs gribēja savu dēlu stipru uzaudzināt, tāpēc nekur nelaida laukā, istabā vien turēja un baroja uz labāko.
 Kad dēls bija astoņpadsmit gadu vecs, tad vairs mierā nedevās, bet maļījās vienādi tēvam virsū, lai laižot šo laukā, jo jau diezgan stiprs esot. Gan tēvs negribēja vēl laist, bet, kad nevarēja atkapīties, tad sacīja: «Papriekšu tev vajaga savu spēku parādīt, tad redzēšu, vai tu gana stiprs būsi.»
 Tēvs aizveda dēlu lielā mežā, sacīdams: «Rādi te savu spēku.» Dēls paņēma lielu liepu aiz viduča un nolieca galotni pie zemes. Bet tēvs papurināja galvu: «Nekā! Vēl tev, dēls, nav vajadzīgā spēka.»
 Viņš pārveda to atpakaļ, lai barotos vēl stiprāks. Pa gada laiku dēls atkal prasījās iet pasaulē. Tēvs aizveda tai pašā mežā, lai rādot spēku. Dēls grāba lielu, resnu bērzu un pārlauza vidū pušu kā skangali. Tēvs sacīja: «Stiprs jau gan esi, bet vajadzīgā spēka vēl trūkst, vēl viens gads jāpabarojas.» Neko darīt — bija jāiet skābā prātā atpakaļ un jāņemas spēkā. Trešā gadā aizveda mežā — dēls apmeta mazo pirkstiņu lielam, lielam ozolam, izrāva ar visām saknēm un aizsvieda kā nieku. Tēvs sacīja: «Nu esi diezgan stiprs, nu vari iet pasaulē!»
 Dēls aizgāja pasaulē. Gāja, gāja — satiek vienu kungu ar četri zirgi braucam. Kungs vaicā: «Kur tu laba iedams?» «Meklēju darba.» «Nāc pie manis! Cik gribi algas?»
 «Cik gribu? Nu līgsim tā: ja es tavus darbus neveikšu - negribu nekā, bet, ja veikšu, tad Jurģu dienā trīs knipas tev sitīšu pa pieri.»
 «Labi, brauc līdz uz muižu!»
 Muižā kungs iedeva dēlam vecu ķēvīti, lai savedot laidarā ūdeni no ezera. Dēls pielēja mucu, bet ķēvīte nevilka tik ātri, kā šis gribēja. Gan stūma, gan vilka — nešķīrās un nešķīrās. Neko darīt — dusmās iegrūda ķēvīti grāvī, likās pats ilksīs un pārvilka ūdens mucu, ka noputēja vien. Muižā kungs taujā: «Kur ķēvīti liki?»
 «Kur tad nu liku? Nevīžoja vilkt — iespēru grāvī, ej vien — tur jau viņu atradīsi. Bet dod nu man citu darbu.»
 Kungs pavēlēja, ka rītā šam jāiet rijas kult.
 Jā, jā, bet tad lai dodot spriguļam auklas ādu. Kungs iedeva veselu vērša ādu. Nu viņš sagrieza ādu sloksnēm, savija visu ādu vienā pašā spriguļa auklā, nocirta resnu, lielu ozolu, pataisīja no ozola resgaļa spriguļa vāli, no pārējā gabala — kātu un tad, rītā rijā aizgājis, pavēlēja citiem kūlējiem seru vienā pašā klājienā izbāzt un tūliņ atkal gulēt likties, jo šis viens pats tikšot galā. Labi, tie likās garšļaukus, un dēls kūla ar lielo spriguli, ka bail bija skatīties. Kūla, kūla — necik ilgi — salmi saberzti vienās pelavās. Kungs, tādu varmāku redzēdams, domāja: «Labi nebūs, ja līdz Jurģiem neraisīšos no tāda vaļā, — jārauga viņu nolietāt.»
 Un tai pašā dienā kungs iedeva dēlam trīs vātis, lai aizvedot tur aiz ezera tai lielā mežā muciniekam sastīpot. Bet tai mežā nebija vis mucinieks, tur bija briesmīgi liels lācis, kas katru sastapto gabalu gabalos saplosīja.
 Tomēr dēlam ne jausmas par to, viņš iejūdz zirgu, iekrauj vātis, paņem savu spriguli par pātagu un brauc. Pusceļā zirgs — vai atvilcies, vai kas — drusku palika par gausu, dēls mazliet domāja paskubināt un nemaz dikti neuzsita vienreiz ar spriguli, bet zirgs no tā sitiena — kur bija, kur palika, — slapjums vien tai vietā gadījās.
 Neko darīt — vilka pats vātis. Bet, līdz labi viņpus ezera, -jau briesmīgais lācis izlec no meža rēkdams, plaukstas sizdams, un metas dēlam virsū. Dēls atkal lēniem soļiem gāja pretim: «Labdien, labdien, mucinieka kungs, ne tik dusmīgi.»
 Bet mucinieks labdienas nepazina — sāka labdiendevēju pluinīt. Nu, kad jau tā, tad dēls arī raudzīs šo atkal pluinīt: sagrāba lāci, ka ne naga nepakustināja vairs, un uzsauca: «Vai tā stīpā mucas? Tūliņ ilksis!»
 Un, līdz lācis ilksīs, tā dēls nosēdās uz mucām, uzšāva ar spriguli pāri reižu pa biksām un — tas nebija dievs tēvs — jau pie kunga durvīm māja. Kur to mucinieku tādu likšot? Stīpāt nevīžojot, kauties gribot.
 Vai traks! kungs paskatījās pārbijies, lai šis liekot, kur gribot. Labi, dēls piesēja mucinieku zirgu stallī un prasīja citu darbu.
 Kungs atbildēja: «Klētī ir maisi ar labību piebērti — aizved tos dzirnavās samalt.»
 Viens divi — maisi bij vāģos, mucinieks ilksīs - un dzirnavās klāt.
 Iznāk dzirnavnieks pretim: «Ko viņš gribot?» Tā un tā: «Kungs liek teikt, lai šos maisus uz ātrāko samal.» Bet dzirnavnieks — tas bijis pats velns — atbildēja: «Es vis nemalšu labību, bet tevi pašu.»
 To sacījis, saķēra dēlu un gribēja stiept dzirnavās. Šis gan papriekšu vēl domā pa jokiem: «Lēnām, lēnām, meldera kungs, ne tik aši!»
 Bet velns kā iespēries, demī ka demī šo uz dzirnavu aci, vai runājis vai nerunājis. Nu dēls vairs nenocietās, sagrāba velnu aiz pakauša un pasacīja īsi: «Nāc ilksīs! Es jau redzu, tu gribi kādas reizes pa tāsi.»
 Velnu nu ieslēja ilksīs un mucinieku aizmetināja priekšā. Tad dēls uzsēdās uz vezuma un sāka savas kožiņas grandīt ar brango spriguļa pātagu: divas reizes klāja gar sleju velnam, vienu reizi muciniekam — viens divi — pie kunga mājā. Kas tie te par dzirnavniekiem, kas par muciniekiem esot? Neviens darbu nedarot, šam tikai šito dēļ jādiedelē vien esot, lai labāk dodot citu darbu.
 Nu kungs iedeva dēlam grāmatu aiznest pašam ķeizaram, bet, kas grāmatā rakstīts, to neteica. Dēls aizbrauca, ka noputēja vien, pie ķeizara. Iedod grāmatu — ķeizars atbild, lai kāpjot no ratiem laukā, jo kungs esot nodevis šo zaldātos. Dēls ieplēta acis: «Kā? Vēl neesmu beidzis kungam līdz Jurģiem izkalpot, un viņš mani zaldātos nodos!»
 To teicis, dēls dusmīgs uzcirta ar spriguļa pātagu divreiz dzirnavniekam, vienreiz muciniekam un laida atpakaļ. Pārskrien, kungs bailēs i kustēt nepakustēja un ne ārā vairs nenāk. Kā šis nenāk ārā — dēls iet iekšā: «Nu, kas ir? Šodien Jurģi — saņem algu, pēc līguma — knipi.»
 Kungs gan izsolījās visas muižas, ko neko, lai knipis izpaliktu, bet dēls atbildēja: «Noruna paliek noruna!»
 Neko darīt — kungs atsēdās krēslā un aizmirkša acis.
 Pirmo reizi dēls vilka ar knipi — kungs jau acis pārgrieza, otru reizi — kungs jau kājas nokarcināja, trešo reizi — kungam galva pārplīsa, un nu bija beigts.
 Dēls nu palika par kungu un valda vēl šodien, ja nav miris. Bet, ja dēls kur brauca, tad aizjūdza dzirnavnieku ar mucinieku, pats ņēma grožus rokā un ar spriguļa pātagu tramdīja savus kumeļus, ka noskanēja vien, bet apakšniekiem pie viņa klājās labi jo labi — tie dzīvoja kā pa peles ausi.

# Dzīvnieki glābj pameitu
*Difficulty: 0.0033*


Vecos laikos dzīvoja atraitne, nikna ragana. Viņai bija īstā meita un sērdienīte, pameita. Īstā meita bija nejauka kā pati ragana, garu, līku degunu, nolutušām ausīm, lielām lūpām, krumpainiem vaigiem, bet sērdienīte bija skaista, daiļa vaigā un smuidri, stalti noaugusi kā niedre ezerā. Zināms, ka uz nejauko mātes meitu neviens nemeta ne acu virsū, bet pēc skaistās sērdienītes tīkot tīkoja jau daudz precinieku. Tas raganai grauztin grauza sirdi, un savās domās tā apņēmās nogalināt pameitu.


 Kādu dienu pamāte izdzēsa mājā visas ugunis un sūtīja tad pameitu pēc uguns uz sumpurņa pili, kas nebija tālu no raganas mājas. Tā zināja, ka negantais sumpurnis saplosīs cilvēku savā pilī gabalu gabalos. Sērdienīte, godīga, klausīga meitiņa, tūliņ darīja, ko tai lika, un teciņus tecēja taisni pa ceļu, pa lielu, biezu mežu uz sumpurņa pili. Mežam cauri tapusi, tā satika brangu govi ar ļoti pierietējušu tesmeni. Govs mīļi lūdzās: "Meitiņ, izslauc mani, ar pierietējušu tesmeni iet grūti."


 Sērdienīte tūdaļ ņēmās un izslauca govi, ka labāk nevarēja.


 "Paldies, paldies tev, meitiņ,"sacīja govs, un nu gāja katra savu ceļu.


 Tālāk iedama, sērdienīte satika baltu aitiņu ar ļoti garu, pinkainu vilnu, kas karājās līdz pat zemei. Aitiņa mīļi lūdzās: "Meitiņ, nocērp mani, ar biezu vilnu grūti iet karstā laikā."


 Sērdienīte tūdaļ ņēmās un nocirpa aitiņu, ka labāk nevarēja.


 "Paldies, paldies, tev meitiņ,"sacīja aitiņa, un katra aizgāja savu ceļu.


 Atkal kādu gabalu pagājusi, sērdienīte ieraudzīja zirgu, kas ar virvi pie mieta bija pavisam notinies. Zirgs mīļi lūdzās: "Meitiņ, attin mani vaļā!"


 Sērdienīte tūdaļ ņēmās un attina virvi no mieta, un gāja savu ceļu tālāk uz sumpurņa pili pēc uguns. Sumpurņa pils bija gaužām grezna māja, kas stāvēja uz vistas kājām. Šurp atnākusi, sērdienīte padeva labvakaru un lūdza uguni. Sumpurnis, labvakaru saņemdams, atteica: "Dabūsi gan uguni, bet še tev šīs podziņas - skandini un dej, kamēr izgulēšos."

 To teicis, sumpurnis iegāja citā istabā pārdomāt, kā vislabāk meiteni nogalināt, lai pats pie tam labi izpriecātos. Bet, tikko velns izgāja, izlīda pelīte no pamata un sacīja: "Mīļā meitiņ, dod man podziņas, es par tevi padiešu, bet pati bēdz projām, cik ātri vien vari - taisni pa laukiem, mežiem, tiešām uz mājām.


 Šīs pils kungs, no savas istabas ārā iznācis, tevi bez žēlastības saplosīs gabalu gabalos. Izej kukņā, tur dabūsi uguni, turpat uz šķirsta ir divi naudas maki: viens liels, otrs mazāks, abi ar zelta naudu un dārgiem akmeņiem. Paņem to mazo līdz, tas lielais būs par grūtu."


 Sērdienīte atdeva pelei podziņas, izgāja kukņā, paņēma uguni un mazo naudas maku un steidzās mudīgi vien projām - pa laukiem, pa mežiem, tiešām uz mājām.


 Pēc kāda laika sumpurnis iznāca no savas istabas un redz, ka ne meitene, bet pele činkstina podziņas. Sapīka sumpurnis un grāba saviem lieliem dzelzs nagiem pēc pelītes. Bet šī mudīgi, mudīgi ieskrēja pamatā, un sumpurnis ar saviem nagiem velti vien noskrāpējās gar sienu kā kaķis gar aizkritušām lamatām. Nu sumpurnis meklēja meiteni visās istabās un kambaros. Nekur to pilī neatradis, tas izskrēja laukā un gribēja bēgli panākt.


 Viņš laida savas ķepas vaļā, bet nevarēja vis meiteni panākt, jo tas neskrēja tiešām pa laukiem un mežiem, bet apkārt pa ceļu. Skriedams sumpurnis satika zirgu un prasīja, vai nav redzējis kādu sievišķi. Zirgs, labu brīdi apdomājies, atbildēja, ka gan vienu redzējis. Tā nupat aizskrējusi uz to pili, kas stāv uz vistas kājām, bet atpakaļ neesot vēl neviens nācis. Sumpurnis nu skrēja kā traks atpakaļ uz mājām, izmeklēja vēlreiz visas istabas, kambarus, visus kaktus, bet neatrada ne nieka, tad lielās dusmās iekaucās un skrēja atkal tiešām pa ceļu meitenei pakaļ.


 Pusceļu noskrējis, sumpurnis satika aitu un prasīja, vai nav redzējusi kādu sievišķi. Aita, labu brīdi apdomājusies, atbildēja, ka gan vienu redzējusi. Tā nupat aizskrējusi uz to pili, kas stāv uz vistas kājām. Sumpurnis nu rāva atkal elsdams pūzdams atpakaļ uz savu pili, izmeklēja cauri visas istabas no augšas līdz apakšai, visus kaktus, kaktiņus un, meiteni nekur neatrazdams, varenās dusmās nošķaudījies un norūcies, skrēja atpakaļ pa ceļu, ka smiltis vien putēja.

 Vairāk nekā pusceļu noskrējis, sumpurnis satika govi un prasīja, vai tā nav redzējusi kādu sievišķi. Govs, labu brīdi apdomājusies, atbildēja, ka gan vienu redzējusi. Tā itin nupat kā aizskrējusi uz pili, kas stāv uz vistas kājām. Sumpurnis kā pats velns laida atpakaļ uz savu pili, izmeklēja visas istabas, kambarus, visus pēdīgos kaktiņus un stūrīšus, pagaldes, pasoles un visas citas malu maliņas un, nekur meiteni neatradis, devās mierā, jo viņš bija no lielas skriešanas un meklēšanas pavisam noguris, piekusis. Bet, pilī ieiedams, sumpurnis atminējas savu naudas maku, ko tas vakar vakarā kukņā aizmirsis uz šķirsta.


 Sumpurnis iegāja kukņā paņemt savu naudiņu, bet, mazo maku tur vairs neatrazdams, noprata, ka meitene aizbēgusi ar lielu daļu no viņa mantas. No dusmām zils un melns, zobus griezdams, tas, galvu nokāris, gāja gulēt, neganti domādams, kā meitenei atspītēt.


 Ap to pašu laiku sērdienīte pārnāca sveika, vesela mājās, iedeva pamātei uguni un izstāstīja, kā viņa sumpurņa pilī tikusi pie lielas mantas. Pamāte, kā jau ragana, ļoti kāroja pēc mantas, un nu tai par varu iegribējās, lai viņas īstā meita nāktu pie vēl lielākas mantas nekā pameita. Tā izdzēsa mājā atkal visas ugunis un, ar savu meitu sarunājusies, sūtīja to uz sumpurņa pili pēc uguns.


 Raganas meita skrēja, lēkdama vien, pa lielo mežu uz pili, lai drīz sagrābtu jo daudz zelta un dārgu akmeņu. Mežam cauri izskrējusi, tā satika govi ar pierietējušu tesmeni. Govs mīļi lūdzās: "Meitiņ, izslauc mani!"


 Bet meita pagāja govij garām, degunu gaisā izcēlusi. Gabaliņu pagājušai, tai nāca pretim pinkaina aitiņa un mīļi lūdzās: "Meitiņ, nocērp mani!"


 Bet raganas meita dusmīgi iesaucās: "Ej pie malas, man nav vaļas kulties ar niekiem!"


 Vēl tālāk ejot, tā tikko neuzskrēja zirgam virsū, kas cieši bija satinies ar virvi ap mietiņu. Zirgs mīļi lūdzās: "Meitiņ, attaisi mani vaļā!"


 Bet meita, garām skriedama, tikai pikti jo pikti noņurdēja: "Griez ceļu, sasodītais badakāsi! Man nav vaļas kulties ar tevi."

 Sumpurņa pilī nonākusi, meita nedeva ne pašam sumpurnim labvakaru, bet tūliņ prasīja uguni. Sumpurnis pasmiedamies atbildēja: "Dabūsi gan uguni, bet še tev podziņas - skandini un dej, kamēr uguni sameklēšu."


 Sumpurnis iegāja citā istabā gudrot, kā jo briesmīgi nomocīt savu vislielāko ienaidnieci. Izlīda atkal no pamata pelīte un sacīja: "Mīļā meitiņ, dod man podziņas, es par tevi padiešu, bet pati bēdz projām, cik ātri vien vari. Šīs pils kungs, no istabas ārā iznācis, tevi saplosīs gabalu gabalos. Izej kukņā, tur tu dabūsi uguni, turpat uz šķirsta divi naudas maki: viens liels, otrs mazāks. Paņem to mazāko maku līdz, tas lielais būs par grūtu."


 Meita nosvieda pelītei podziņas, iešāvās kukņā, pakampa lielo naudas maku un skrēja kā viesulis uz mājām. Patlaban arī sumpurnis, mokas sagudrojis, izlēca no savas istabas un ieraudzīja atkal peli dejām un podziņas skandinām. Bet šoreiz sumpurnis bija manīgāks. Kā vanags viņš nokampa pelīti saviem dzelzs nagiem un saknaibīja smalkos gabaliņos. Tad tas šāvās pa durvīm ārā bēglei pakaļ. Labu gabalu noskrējis, viņš satiek zirgu un prasa, vai nav redzējis kādu sievišķi. Zirgs tūdaļ atbildēja, ka nesen viens aizskrējis uz meža pusi. Sumpurnis nu rāva dūšīgāk pakaļ. Noskrēja līdz aitai un prasīja, vai tā nav redzējusi kādu sievišķi. Aita tūdaļ atbildēja, lai tik skrejot žiglāk uz meža pusi, gan panākšot.


 Sumpurnis skrēja nu kā pats nelabais, drīz bija pie govs klāt un prasīja, vai tā nav redzējusi kādu sievišķi. Govs atteica, ka tepat aiz krūma jau esot, un pagrieza galvu uz to pusi, kur meita, lielo naudas kuli stiepdama, pēdīgi nokususi, elsdama pūzdama gulēja zemē. Sumpurnis pieskrēja it priecīgs raganas meitai klāt un izrāva tai savu naudas maku, ko tā turēja, cieti nagos satvērusi. Šī gan turēja, cik spēja, bļāva, koda, kārpījās kājām, rokām un spļāva sumpurņam zilas zēveles acīs, bet viss nelīdzēja ne nieka. Sumpurnis nogrāba raganas meitu aiz matiem, aizrāva atpakaļ uz savu pili un tur to saplosīja gabalu gabalos.

 Novakarā izgāja vecā ragana sagaidīt savu meitiņu ar zelta nešļavu. Tā gaidīt gaidīja līdz pusnaktij, bet nesagaidīja. Nu tik vecene noprata, kas noticis. To pārņēma tādas dusmas un žēlabas, ka tā turpat uz vietas nomira.


 Bet tiklo, skaisto, bagāto sērdienīti slavēja un daudzināja visi ļaudis. Viņas slavu izdzirda arī tās zemes jaunais ķēniņš un apņēma to par sievu. Kāzas dzēra diženi lielas.


 Arī mani ielūdza kāzās. Sataisījos godam: nopirku divus cukura zirgus un medus maizes ratus, liku pašūt skroderim raibus papīra svārkus un bikses, uzliku galvā sviesta cepuri, apāvu smalkus plāceņa zābakus un laidu tad uz kāzām kā pats dižais vedējs.


 Ceļā uznāca karsta saule - izkusa mana cepure. Gribēdams dabūt citu cepuri, apstājos pie kroga. Kamēr es krogā, te - kur bijuši nebijuši - pulks zēnu apēduši manus zirgus un ratus. Gāju tālāk kājām, pliku galvu. Ejot noplīst mani smalkie zābaki.


 Uznāca stiprs lietus, sašķīst mani svārki un bikses. Ko nu darīt? Kur dēties plikam, kailam? Auksts lietus līst. Par laimi ieraugu ceļmalā uz ratiem lielu trubu. Lienu iekšā un nokusis, sasalis labā patvērumā drīz iemiegu. Bet ielīdis biju lielgabalā. Zaldāti pēc lietus turēja še savu munsturi un šāva ar lielgabaliem, ka rībēja vien.


 Izšāva arī to lielgabalu, kur es gulēju, un atšāva mani šinī zemē, mūsu pašu pagastā.


# Sirdīgā kunga meita
*Difficulty: 0.0033*


Kāda kunga meita bij iemīlējusi nabaga kalpa dēlu. Meita labprāt puisi precētu, bet to labi zin: kā teiks tēvam, tas nelaidīs. 
 






Vai 
tur nav gals rokā? Tomēr beidzot kunga meitai iešaujas labs padoms prātā. Viņa 
lūdz tēvu, lai pieņemtu puisi par savu sulaini. Varbūt, ja tik sulainis tēvam 
labi iztaptu, ka tad vecais pēc kāda laika apdomājās un atvēlē abiem precē­ties. 
Bet, tādu ceļu iedama, nabadzīte netika tāļu. Pavārs jau pirmā ne­dēļā saodis, 
kas jauniem ļaudīm aiz ādas. Tas pasaka kungam, un nu uguns pie pakulām. Kungs 
liek sulaini iebāzt maisā un uz piedarba aiz­nest, lai tas badā nomirtu. Meitai 
puiša ļoti žēl. Bet neko darīt — neuz­drošinās ne raudāt. Te otrā dienā kungam 
ievajagas kaut kur ciemā aiz­braukt. Meitai nu bij, laiks puisi atpestīt. Viņa 
izlaiž to no maisa, sacī­dama: «Ej, puisīt, pie ķēniņa, kalpo tur. Nerādies te 
tik nevienam, lai tēvs labāk domātu, ka tu maisā esi badā nomiris.» Puisis 
aiziet pie ķēniņa un salīgst.
 Drīz 
pēc tam ķēniņam izcēlās karš ar otru ķēniņu. Un re! ko nu kunga meita 
sadomājuse? Viņa pārģērbjas vīriešu drēbēs, aiziet pie tā ķēniņa, kur puisis, 
un piedāvājās ķēniņam par karavīru. Ķēniņam kara laiks, tas pieņem. Bet nu bij 
gan ko redzēt, ko sievietis, vīriešu svārkos iekāpis, spēj darīt! Lai kāds nāk 
— nost kā muša. Ķēniņš tādu karavīru vēl nebij atradis. Viņš ieceļ to par pašu 
karavadoni. Tie bij gan brīnumi. Nevie­nam tas ne prātā, ka tik sirdīgs 
karavīrs kunga meita. Tomēr kas tiesa, tas tiesa. Jaunais karavadonis pārvar 
ienaidnieku, nobeidz karu ātrāki, nekā ķēniņš to būtu domājis. Pēc kara ķēniņš 
nezin cik samaksāt jauna­jam karavadonim. Bet karavadonis atsaka: «Ko, ķēniņ, 
tur tikdaudz mak­sāt? Atdodi man tik to puisi, ko viņreiz salīgi, par sulaini — 
pietiks!»
 Ķēniņš 
atdod. Puisis noiet pie karavadoņa un, saprotama lieta, tam nejausmas, ka tā 
viņa paša līgaviņa. Otrā dienā karavadonis izstāsta puisim visu atgadījumu un 
tad pamāca tā: «Pārģērbies tagad manās karavadoņa drēbēs un pēc trim dienām atnāci pie mana tēva mani 
par līgavu bildi­nāt. Tādam varenam karavadonim viņš savas meitas neliegs. Es 
steigšos uz mājām un nelikšos ne zinot. Ja tēvs prasīs, kur tik ilgi esmu 
bijūse, tad teikšu, ka mežā apmaldījos.»

 Pēc trim dienām puisis karavadoņa drēbēs klāt un 
pirmā runa tūlīt: vai kungs nedošot viņam savu meitu par sievu.

 «Ak tu manu dieniņu!» kungs iesaucās, «tādam varenam 
vīram nu meitas neliegšu. Ja patīk — rītu tūlīt kāzas!»

 «Labi, dzersim rītu kāzas!» puisis atbild.

 Tā notiek. Pēc kāzām jaunais pāris ņēmās visu 
izstāstīt. Kungs iesā­kumā gan tā kā dusmojās, bet vēlāk saka: «Kas izliets, 
tas izliets — sa­smelt vairs nevar. Es pārskatījos, ka jūsu patiesīgo laimi 
gribēju ārdīt, un jūs abi pārskatījāties, ka mani, vecu vīru, piekrāpāt. Bet 
kas bijis - bijis. Uz priekšu 
dzīvosim saderībā.»





# Ķēves dēls Kurbads
*Difficulty: 0.0033*


Viņos laikos dzīvoja saimnieks, kam nebija bērnu. Saimnieks vēl neko tamdēļ neguģējās, bet saimniece varēja dienu mūžu nogremsties, nobēdāties. Un, kad nu vēl, par nelaimi, pēc septiņiem gadiem saimnieks nomira, tad saimnieces bēdām vairs nebija gala.


 «Kaut nu arī vīrs miris - jāpacieš, bet, ja tik man bērniņš būtu, ko pačunčināt.»


 Te atraitne kādu dienu izdzird, ka pilsētā nabags vīrs šauras pārtikas labad nodomājis no saviem deviņiem bērniem vienu atdot citam audzināt. Saimniece uz pēdām liek kumeļu aizjūgt un brauc uz pilsētu. Tomēr, kā neiet, tā neiet, vīrs patlaban aizdevis jau bērnu.


 «Kad tu izčibētu!» puisis iesaucās, «izbraukājāmies par velti, saimniece.»


 Saimniece savās nedienās neatbild ne pušplēsta vārdiņa.


 Atpakaļ laižot, braucēji ierauga netālu no mājām, pār upi braukdami, lielu zivi uz krastu izlecam. Zivs tā ķeparājās, it kā nespētu atpakaļ tikt. Puisis knaši izlec no ratiem un domā zivi noķert, bet zivs atlec ūdenī atpakaļ, sacīdama:


 «Lai nāk pati saimniece, tad ļaušos!»


 Ies saimniece, jā - zivs atkal izlec uz krastu un saka:


 «Klausies, saimniece, paņem mani, nokauji, izvāri un apēdi, tad Laimiņa dēlu dos, tik pieraugi, ka neviens cits no manis ne kumosa nebaudītu!»


 Saimniece tā dara, piesacīdama meitai, lai no zivs viruma un gaļas nebaudītu. Bet meita tev klausīs? Esot taču jāzin, kā pa sāli, - un vai tad gan citām dienām saimniece katrreiz nākusi pavārnīcu laizīt? Ko tur tik daudz, nokniebj kumosu no zivs - labs, pabauda pie pavārnīcas - labs. Zvīņas, ķidas turpretim pavarda malā labi neizskatās, tās pa durvīm ārā mēslenīcā. Bet ķēve, sētsvidū cauru dienu tik mauru grauzdama, iečāpo mēslenīcā un apēd zvīņas, apēd ķidas.


 Ko tur arī teikt - kur bads, tur pat ķidas gardas! Saimnieks miris - tā nav, puiša cauru dienu arī neredz mājās, nabaga ķēvītes vēderam svētdiena, kurkst vien.


 Bet kas nu notika nākošā naktī? Nākošā naktī saimniecei piedzimst dēls, meitai piedzimst dēls un ķēvei arī dēls. Ļaudis iesauca ķēves dēlu par Kurbadu.


 Zēni visi trīs uzaug kopā, tik Kurbads par abiem drošāks, dūšīgāks. Viņa mīļākais ēdiens ir riekstu kodoli, dzēriens - ķēves piens un mīļākā guļasvieta uz mūrīša pie krāsns. Piektajā gadā Kurbads, pa mežu lēkādams, jau negriež ceļa mazākiem kociņiem, sestajā gadā nav vairs neviens koks par lielu, un septītajā tas nebaidās ne no vilka, ne no lāča.


 Tā nu Kurbads pēc gadiem pieaug par tik lielu stiprinieku, ka visi māju darbi tam - pat tie visgrūtākie - tīri nekas. Sviedrus uz pieres - kā citiem cilvēkiem - viņš vēl nav dabūjis redzēt. Tad iekrīt prātā kaut kādu vērīgāku darbu uzsākt, mazākais, tādu, kur dabūt sviedrus noslaucīt.


 Kādu dienu stiprinieks saka abiem pusbrāļiem, saimnieces dēlam un meitas dēlam, ka vakarā nodomājis jauno istabu iztīrīt. Šo jauno dzīvojamo ēku bija uzcēlis nelaiķa saimnieks, bet viena liga - saimnieks nodomājis, kā šodien tieievadās, bet Ļaunais kā vakar jau priekšā. Nelīdzēja nekas, dzīvot tur nebija iespējams un ļaunos izķuidīt ne tik. Pusbrāļi gan pretojās, ka pa trim nebūšot taču iespēt to, ko visi mājinieki nepaspējuši kopā, bet Kurbads atbild:


 «Tas, kas vārīts un cepts, tas tai gudrībā nevar nākt kā tas, kas zaļš apēsts.»


 Beidzot pusbrāļi arī paklausa un iet uz apsēsto istabu līdz. Tumsai metoties, istabas sienu šķirbās sāk kukainīši, mušas šitā runāt:


 «Nu redzēs gan, vai šie neizspruks kā spaļi laukā! Lai tik mūsu trīsgalvju kungs tiek pār upes tiltu pāri.»


 Kurbads šo sarunu dzird, bet pusbrāļi ne. Priekš pusnakts Kurbads saka uz meitas dēlu:

 «Tu esi tas vājākais no mums, paņemi savu zobinu un ej upes tiltu sargāt. Tur nāks milzis trijām galvām, nelaid viņu pāri. Šis par tiem citiem milžiem tas vājākais, tādēļ izdaries tu ar to!»


 Bet meitas dēls strupi atbild:


 «Man nekādas daļas, manis dēļ lai tur nāk kas nākdams!»


 «Nu, ja tu baidies, tad man pašam jāiet. To nevar darīt, pār tiltu nevar laist, citādi viņš spēka. Bet drošības labad nolikšu te uz loga ūdens kausu. Ja viņā ronas piens, tad man cīnoties labi klājas, bet, ja asinis, tad skrieniet pie manas mātes, lai tā nāktu palīgā. Esiet modri, nepiemirstiet, kā noteicu!»


 Kurbads nu apjož zobinu, aiziet upmalē, nosēžas tilta priekšā un gaida. Līdz pusnaktij viss klusu, tik vardes upē, mežazosis gaisā un bezdelīgas patiltē savā starpā sarunājas. Vienas upē sauc:


 «Kurbads! Kurbads!»


 Otras gaisā:


 «Aizdzīs, aizdzīs!»


 Un trešās patiltē:


 «Lielam milzim trijās galvas, visas čorks!»


 Te pašā pusnaktī dzird, ka nāk milža ziņu nesēji. Suns kvelkdams pa laukiem un vanags svelpdams pa gaisu. Kurbads atjož savu zobinu, pieceļas un tura zobinu tiltam priekšā. Visa zeme nodimd, milzis trijām galvām klāt, bet atduras pret Kurbada zobinu un paliek kā pret sienu.


 Gan milzis sauc: «Kurbad, maitas gabals, laid mani pāri!»


 Bet Kurbads tura zobinu kā turēdams un atbild: «Nelaidīšu!»


 Trīs reizes milzis uzaicina savu pretinieku, lai atkāptos, bet, kad tomēr neko nelīdz, tad dusmīgi Kurbadam uzsauc:


 «Pūt klajumā, lai redzu, cik naudas vari no patiltes, mana naudasmaka, izpūst!»


 Kurbads pūš un nopūš veselu siekavietu ar zelta naudu, trijgalvis turpretim tik pussiekavietu ar kapara. To redzot, milzis jau grib atpakaļ iet, bet Kurbads nelaiž - lai salasot viņam naudu. Milzis neklausa. Nu, kad neklausa, tad jāiet cīkstoties zobiniem. Tas tik bija cīniņš. Tilts nodrebēja, zeme dimdēja, zobini džinkstēja, bet milža galvas, beidzot no rumpja krizdamas, žļakstēt žļakstēja.


 No uzvaras priekiem Kurbads sadzīvo līksmi ar saviem pusbrāļiem līdz otram vakaram. Krēslai metoties, tie atstāj priekus un steidzas uz istabu. Te istabas sienu šķirbās kukainīši, mušas runā:
 «Nu, pagaidi, trijgalvi gan pārspēji, bet ko iesāksi ar sešgalvi?»


 Kurbads šo sarunu dzird, pusbrāļi ne. Priekš pusnakts Kurbads saka uz saimnieces dēlu:


 «Ej šonakt tiltu sargāt!»


 Bet šim tāpat bail kā otram, un tādēļ atbild:


 «Kas man daļas, manis dēļ lai nāk kas nākdams!»

 «Nu, ja abi esat bailīgi, tad man atkal pašam jāiet. To nevar darīt, pār tiltu tik laist ne, citādi viņš spēkā. Drošības labad nolikšu ūdens kausu. Ja viņā ronas piens, tad - labi, ja asinis, tad skrieniet pēc mātes.»


 Kurbads aiziet upmalē. Viss klusu, tik vardes kurkšķ: «Kurbads! Kurbads!»


 Mežazosis klaigā: «Aizdzīs, aizdzīs!»


 Un bezdelīgas patiltē čivina: «Lielam milzim sešas galvas, visas čorks!»


 Te pašā pusnaktī dzird, ka nāk milža ziņu nesēji. Suns kvelkdams pa laukiem un vanags svelpdams pa gaisu. Kurbads pieceļas un aizliek zobinu tiltam priekšā. Nāk milzis sešām galvām, zeme dimd, bet nekur tikt, zobins priekšā. Gan milzis bļauj:


 «Kurbad, maitas gabals, laid mani pāri!»


 Bet Kurbads tura zobinu kā turēdams un atbild:


 «Nelaidīšu neparko!»


 Trīs reizes milzis uzaicina savu pretinieku, lai atkāpjas, bet, kad neko tomēr nelīdz, tad beidzot Kurbadam uzsauc:


 «Pūt klajumā, lai redzu, cik naudas vari no patiltes, mana naudasmaka, izpūst!»


 Kurbads pūš un nopūš veselu pūravietu ar zelta naudu, sešgalvis turpretim tik puspūravietu ar kapara. To redzot, milzis grib jau atpakaļ iet, bet Kurbads nelaiž - lai salasot viņam naudu. Milzis nelasa. Nu, kad neklausa, tad jāiet zobiniem cīkstoties. Tas tik nu bija cīniņš. Tilts nodrebēja, zeme dimdēja, zobini džinkstēja, bet milža galvas, beidzot no rumpja krizdamas, žļakstēt žļakstēja.


 Nu Kurbads pāriet līksms mājā, bet tūlīt liekas arī gulēt, lai stiprinātos uz rītdienas cīņu.


 Trešā vakarā istabas sienu šķirbās kukainīši, mušas ļoti nemierīgi triec:


 «Kad tu izčibētu! Tas divus taču pārspējis. Nu, lai nu lai, ar mūsu deviņgalvi tāds knēvelis nu gan neiesāks!»


 Kurbads šo sarunu dzird, pusbrāļi ne. Viņš noliek ūdens kausu uz loga, pateic stingri, stingri pusbrāļiem, lai šonakt kausu no acīm neizlaiž, un tad steidzas pie tilta. Viss tāpat klusu kā citiem vakariem, tik vardes nemitoši kurkst:


 «Kurbads! Kurbads!»


 Mežazosis klaigā: «Aizdzīs, aizdzīs!»


 Un bezdelīgas sadegdamas čivina:


 «Deviņgalvim galvu galvas, šonakt visas čorks!»


 Te ap pašu pusnakti dzird, ka nāk milža ziņu nesēji - deviņi suņi kvelkdami pa laukiem, deviņi vanagi svelpdami pa gaisu. Kurbads nostājas tilta vidū. Milzis pienāk un uzbļauj:


 «Kurbad, maitas gabals, laid mani pāri!»

 Kurbads atbild: «Ko nu, ķekargalva, vaiksties, ko dziedi, nāc spēkoties!


 Labi. Kurbads cērt, cik jaudas. Nokrīt jau viena galva, bet tūlīt trīs galvas ataug vietā, nokrīt otra galva - trīs vietā, nokrīt trešā galva - trīs vietā. Redzēdams, ka tā galā netiks, tas atsviež zobinu un ieķeras kailām rokām milzim sprandā. Tomēr milzis uz pirmo ķērienu iedzen pretinieku līdz ceļiem zemē un otrreiz līdz padusēm. Kurbads, to redzēdams, saka:


 «Visi karotāji brītiņu atpūšas, atpūtīsimies arī mēs.»


 Labi. Milzis apsēžas, atpūšas, bet Kurbadam tik rūp mātes palīdzība.


 Ja nu - vai māte zina nākt, kad pusbrāļi aiz miega bada ne kausa redz, ne ziņas laiž. Viņš norauj pastalu no kājas un sviež taisni istabas logā, kur brāļi iemiguši. Šie atmostas, paskatās - kauss asinīm pilns. Nu skrien kā sadeguši ar ziņu pie ķēves, un šī viens divi Kurbadam palīgā. Tagad gāja smaļi. Kuru galvu dēls nocirta, tur māte spēra tik stipri, ka baltas dzirksteles šķīda un nocirsto vietu izdedzināja tā, ka jaunas galvas vairs nespēja pieaugt. Maz acumirkļos milzis guļ kā bluķis.


 Pēc cīniņa Kurbads iet iztīrītā istabā pārgulēt. Miegs taču tik ātri neuzbāžas, un gulētājs sadzird, ko sienu šķirbās mušas, kukainīši pārrunā:


 «Tāds negantnieks, apkāva mūsu vīrus! Lai nu vīrus apkāva, lai, bet nokauto sievas, raganas, atriebsies tiem knauķiem. Kad viņi rītu visi trīs ies pa ceļu, tad tu, trīsgalvja sieva, paliksi par gultiņu. Gultiņu ieraugot, tam vienam uzies tāds miegs, ka tūlīt iegulsies, un tad, zināms, tas mūsu nagos. Tu, sešgalvja sieva, paliksi par avotiņu, jo, avotiņu ieraugot, tas otrs tūlīt būs gauži noslāpis, viņš dzers, bet tad, zināms, tas mūsu nagos. Bet deviņgalvja sieva paliks gan par čūsku, gan sumpurni un māksies tikmēr tam stiprajam negantniekam virsū, kamēr vīru atriebs.»


 No rīta Kurbads atdod sapūsto naudu mātēm, lai tam būtu pārtikas papilnam, un tad dodas ar abiem pusbrāļiem ceļā. Ceļmalā tas ierauga jauku gultiņu. Meitas dēlam tūlīt uznāk tik salds miegs, ka nemaz atturams no gulēt iešanas. Bet Kurbads to neatļauj. Viņš atjož zobinu un pārcērt krustu pār gultiņu. Gultas vietā paliek tik asiņu peļķe, un miegs arī pagalam.


 Tālāk iedami, ierauga dzidru avotiņu. Saimnieces dēlam tūlīt tādas slāpes, ka par varu pie avotiņa dzert. Kurbads to neatjauj. Viņš atjož zobinu un pārcērt krustu pār avotu. Avota vietā paliek asiņu peļķe, un slāpes arī tūdaļ pagalam.


 Pēc triju dienu gājuma pusbrāļi nonāk svešā, svešā zemē, kur valdniekam trīs meitas, kamēr pirtī mazgājušās, nozadzis velns. Valdnieks apsolījis jaunāko meitu un valdību tam atdot, kas spēšot viņas atrast. Kurbads tūlīt piedāvājas par meklētāju. Pusbrāļi grib iet pa pasauli meklēt, bet Kurbads saka:


 «Ne tā - kur zudušas, tur jāiesāk meklēt, pirtī zudušas, pirtī jāiesāk.»


 Vakarā Kurbads paņem vāli, zobinu, putraimus un katlu.


 Pirtī tas iekur uguni un vāra putru, pusbrāļi nevar tik ilgi sagaidīt, tie aizmieg. Ap pusnakti sāk pirts durvis čīkstēt. Velns ielien pirtī un ber pelnus putrā. Bet Kurbads noķer velnu, iever durvīs un tik mietē ar vāli pa muguru. Velns sāpēs apsola visu ko dot. Došot tādu stabulīti, kuru papūšot desmit mazi rūķīši no zemes izlīdīšot un katru darbu iespēšot. Kurbads paņem gan stabulīti, bet mietē no jauna, kamēr teikšot, kur trīs meitas iegrūdis. Velns, redzēdams, ka nieki būs, sāk beigās stāstīt:


 «Tur viņa lauka galā ir purvs. Purva vidū uz roziņas liels, liels akmens. Ja akmeni noveltu, tad ietiktu dziļā, dziļā apakšzemes caurumā. Pa šo caurumu jālaižas lejup, tur meitas būs.»


 Kurbadam ar tām ziņām pietiek. Viņš palaiž velnu, pamodina pusbrāļus un iet purvu meklēt. Jā, itin pareizi, lauka galā purvs, purva vidū roziņa un uz roziņas tik liels akmens kā siena kaudze. Kurbads piepūš vaigus un ieveļ akmeni purvā, ka nočūkst vien. Bet ko nu? Kā tiksi pa caurumu lejā? Te tam iešaujas prātā stabulīti papūst. Kā pūtis labi stipri, tā desmit rūķīši klāt. Ko pavēlot?

 «Pavēlu tik garu virvi atnest, ka varu šā cauruma dibenu sasniegt.»


 Viens divi - rūķīši ar virvi klāt. Kurbads nu iesien meitas dēlu virvē un laidīs iekšā, bet šis, ne līdz pusei aizticis, bļauj lai velkot augšā, esot bail. Tāpat izgājis arī saimnieces dēlam.


 Nu Kurbads laidīsies pats lejup. Bet, lai pusbrāļiem nebūtu purvā jāmirkst, tad piekodina rūķīšiem uzcelt šiem abiem istabu un apgādāt ēdienu. Acumirklī baļķi savilkti, spāres uzceltas, jumts apjumts un galds istabas vidū klāts. Rūķīši pazūd, un Kurbads ar savu vāli nolaižas apakšzemē. Pusceļā velns jau rēgojas savam viņdienas pērējam pretim, sacīdams:


 «Laidies, tu, laidies, gan es tevi notriekšu!»


 Bet Kurbads vēl nedabūja ne vāles pacelt, kad velns, zveļamo pamanījis, pazūd. Beidzot virve atsniedz cauruma dibenu un atduras lielā klajumā. Klajumam otrā malā redz māju un dūmus. Kurbads nu sukā iet, kamēr sasniedz māju. Šī māja - paša velna miteklis. Iekšā trīs pavāri vāra patlaban lielā katlā velnam pusdienu. Ieraudzījuši svešnieku, pavāri it kā iztrūkušies vaicā:


 «Vai, kur tad tu esi iekūlies? Pārnāks mūsu kungs, tas tevi ar vienu pirkstiņu notrieks!»


 «Eita, sēnalu zaķi, eita!» Kurbads atbild un nosēžas katlam blakus.


 Tomēr pavāri viņu pierunā, lai labāki paslēpjoties aizkrāsnē, jo citādi varot arī viņiem nelabi klāties, tādēļ, ka svešnieku ielaiduši. Kurbads paklausa.


 Necik ilgi - te velns arī pārnāk un sāk tūlīt ošņāt, prašināt, kas tā par tādu svešu smaku tik esot. Pavāri izmelojas, ka nule pat vārna pāri skrējusi. Šis arī apmierinās un iet pie katla raudzīt, kāds ēdiens pa sāli, vai labs. Tikko nu velns pieliec galvu pie pavārnīcas, te Kurbads no aizkrāsnes ārā un zveļ ar zobinu tā pa galvu, ka galva un rumpis katlā iekšā. Kamēr velns nu vārās, tikmēr pavāriem jāizstāsta par pazudušām meitām. Šie pateic, ka viena dzīvojot sudraba pilī un piederējusi tam, kuru nule pat nokāvis, otra dzīvojot zelta pilī un piederot trijgalvim. Trešā, jaunākā, dzīvojot dimanta pilī un piederot sešgalvim. Kurbads, to izdzirdējis, piejož savu zobinu un dodas uz sudraba pili.


 No pils iznāk jauna meiča un sacērt rokas, brīnīdamās:


 «Vai, puisīt, kur tad tu esi iekūlies! Atnāks mans kaklakungs, tas tevi ar mazo pirkstiņu nositīs.»


 «Nu, nu, meitiņ, vai tad viņš tik briesmīgs nu ir? Labāk saki, tavs kungs jau beigts un es atnācu tevi atpestīt.»


 Meita, to dzirdot, nokrīt Kurbadam pie kājām un raud no prieka slimāk par mazu bērnu. Nu Kurbads labi apskatās sudraba pilī, paēd, padzer un tad izprašina meitai šo un to par māsām. Viņa izstāsta, pamāca, kā tik jau labāki zin, un tad beidzot atnes savādu zāļu trauciņu, kuru viņas kaklakungs tai rītā uz loga aizmirsis. Trauciņā divējādas zāles: labajā pusē stipruma zāles un kreisajā - nestipruma. Ja iedzer no labās puses zālēm, tad spēka bez gala, ja no kreisās, tad spēks uz veselu gadu pagalam. Kurbads iedzer no labās puses un nu tik stiprs, ka pašam brīnumi. No rīta Kurbads steidzas uz otru velna mitekli, kam trijas galvas, un nokauj ari to. Nu jau divas māsas atpestītas. Trešo dienu sešgalvim kārta. Tomēr te Kurbadam tā vairs neizdodas. Sešgalvis ēdienu jau nosmeķējis, paēdis un patlaban aizgājis pie trešās māsas uz dimanta pili.


 «Nu, nekas! Gan jau tur viņu dabūšu,» Kurbads noņurd un steidzas uz pili.


 Pilī zāļu trauciņš nolikts uz loga, un sešgalvis guļ dienasvidu, ka krāc vien. Kurbads apgriež zāļu trauciņu otrādi. Stipruma zāles uz kreiso pusi, nestipruma - uz labo un tad iet meklēt, ko jaunākā māsa labu dara. Atron arī skaistu meiču, bet pie beigām noskumušu. Svešnieku ieraugot, tā klusu brīnās:


 «Vai, puisīt, kur tu esi iekūlies! Uzcelsies mans kaklakungs, tas tevi ar mazo pirkstiņu notrieks.»


 «Nu, nu, tik stiprs jau nebūs. Labāk modini viņu augša, lai varētu mans zobins neģēlim kukaiņu valstī rūmes ierādīt. Tur tādiem bendesmaisiem esot saldāka izguļa nekā dimanta pilīs.»


 Kamēr šie tā runā, sešgalvis atmodies, pie kam gulta, uz otriem sāniem griežoties, tik dikti krakst, ka pat trešajā istabā ausis aizkrīt. Meita ietek pie sešgalvja un mierina, lai tik guļot. Bet šis ošņā, prašina, kas tā tik par svešu smaku. Meita iestāsta, ka pelīte nule pat pa grīdu tecējusi, lai tik guļot mierīgi. Sešgalvis tic un iemieg no jauna. Tagad Kurbads ilgāk negaida, atjož zobinu, atdara durvis un cērt tik sparīgi, ka trijas galvas uz reizi nost. Velns uzlec zibiņa ātrumā un grib stipruma zāles iedzert, bet stipruma vietā iedzer nestiprumu. Kurbads vēl nocērt tās trīs galvas un tad iedrāž rumpi ar galvām peļķes žurgā.


 Jaunākā māsa apķeras Kurbadam gar kaklu, raud prieka asaras un nezin, kā pateikties. Bet Kurbads izskaidro īsi un strupi, ka neesot vis nācis tādēļ pestīt, lai pateicības dabūtu, bet tikai tādēļ, lai jaunākā nāktu pie viņa par sievu un abas otras māsas pie pusbrāļiem, kuri virszemē pie cauruma palikuši.


 «Nu, tad labi, paņemsim māsas un steigsimies pie tēva virszemē kāzas turēt. Jo, to tici droši, tik drīz, ka apkauto velnu radagabali saodīs, ko tu ar mūsu kaklakungiem esi izdarījis, tad tie tev kā siseņi no visām pusēm uzmāksies.»


 «Labi, labi, steigsimies!»


 Aiz vārtiem Kurbads vel noskatās uz dimanta pili. Jaunāka māsa, to pamanīdama, prasa:


 «Ko, puisīt, tik žēli skaties?»


 «Kaut jele par savu pūliņu dabūtu šo dimanta pili līdz.»


 «To varam lēti. Še mans vaiņags, apnes to trīsreiz ap pili, tad dimanta pils paliks par dimanta olu.»


 Tā notiek. Viņš paņem dimanta olu un tad steidzas pie viduvējās māsas uz zelta pili. Aiz vārtiem Kurbads atkal skatās atpakaļ. Viduvējā māsa prasa:


 «Ko, puisīti, tik žēli skaties?»


 «Kaut jele par savu pūliņu dabūtu šo zelta pili līdz!»


 «To varam lēti. Še mans vaiņags, apnes to trīsreiz ap pili, tad zelta pils paliks par zelta olu.»


 Tā notiek. Tagad visi trīs steidzas uz sudraba pili pie trešās māsas. Aiz vārtiem Kurbads atkal skatās atpakaļ. Vecākā māsa prasa:


 «Ko, puisīt, tik žēli skaties?»


 «Kaut jele par savu pūliņu dabūtu ir šo sudraba pili līdz!»


 «To varam lēti. Še mans vaiņags, apnes to trīsreiz ap pili, tad sudraba pils paliks par sudraba olu.»


 Tā notiek. Tagad visi četri steidzas pie apakšzemes cauruma, lai uztiktu virszemē. Kurbads iesien virvē vecāko māsu un pakustina virvi, lai pusbrāļi vilktu augšā. Tie uzvelk vecāko māsu, uzvelk viduvējo, uzvelk jaunāko un patlaban nolaiž virvi, lai ir Kurbadu uzvilktu.


 Te milža sieva, ragana, par vilkaci pārvērtusies, klāt: šņaks! virve pārkosta, tā noveļas žvāks! apakšzemē. Turpretim lielais kaudžu akmens žļāks! izveļas no purva un apsedz caurumu. Beidzot nozūd ir rūķīšu taisītais namiņš, un šie pieci vēl laimīgi, ka veselu ādu var uz mājām griezties.


 Kurbads nu paliek apakšzemē. Nekā darīt, jāņem vāle, jājož zobins un jāiet padoms meklēt. Būtu vēl jele savas rūķīšu stabulītes atminējies, kas zin, vai tie neizlīdzētu. Bet tā jau iet, vajadzīgā brīdī esi kā aizgrūsts.


 Tā nu iet, iet, kamēr saiet mājiņu, kur durvju priekšā neredzīgs vecītis turpat sētas vidū lopus gana.


 «Kāpēc tad te sētas priekšā lopus mērdēt? Tālāku ganības treknas jo treknas.»


 «Jā, ir gan treknas, bet tās pļavas pieder sumpurnim - nedrīkstu.»


 «Kur tad sumpurnis dzīvo, vai tagad mājā?»


 «Acumirklī gan mājā nebūs, bet tas vienalga, ir tad nedrīkstu viņa pļavās ganīt, jo tur mežā sumpurnim pļavas sargs, varens putns.»


 «Vai tad tas tik briesmīgs ir?»

 «Nebūtu nemaz briesmīgs, bet - ko tur teikt? - vīrs pats spīlēs. Ja nenosargā, sumpurnis atriebjas. Tā labi aizpērn sumpurņa putns man mazliet atvēl sava kunga pļavās paganīt, bet reče nu - sumpurnis klāt, izzīž man acis un nosit ar krusu tagad gadu no gada putnam bērnus. Sumpurnim gan esot zāļu trauciņš, kā acis atdabūt, tomēr kā tiksi pie zālēm?»


 «Sirmgalvi, gribu tevi no sumpurņa atsvabināt, ja tik tu zinātu man pateikt, kā no šīs apakšzemes laukā tikt.»


 «Ja tu sumpurni pārvarētu, tad sumpurņa putns aiz pateicības tevi aiznestu uz virszemi.»


 «Tā, tad labi! Laidi tūdaļ lopus viņa pļavās, lai tieku pie kaušanās.»


 Lopi pļavās, sumpurnis klāt, dumpis gatavs. Kurbads grābj sumpurni aiz suņa rīkles, piesper ar kāju pie zemes un velē ar vāli tik briesmīgi, kamēr suņa gabals sāpēs pateic, kur veselības zaļu trauciņu nolicis. Kurbads piedur sumpurni ar zobainu pie zemes, aiziet pēc zāļu trauciņa un aptraipa ar zālēm vecīša acis. Vecītis atdabū savu acu gaišumu. Bet pa to laiku sumpurnis izrāvies no zobina asmeņa un krīt Kurbadam virsū. Kurbads liek vienreiz ar vāli - nekas, liek otrreiz - nekas, tik pakrīt, liek trešreiz - sumpurnis nostirina kāju un atstiepjas. Nu vecītis prieka pilns ved mudīgi vien savu glābēju pie putna ligzdas, jo viņš zin, ka tagad putna bērniem krusa gaidāma. Noiet pie ligzdas, putnēni kā labi tupeži guļ ligzdā, bet vēl pliki. Kamēr šie tur skatās, nāk krusa šņākdama, krākdama. Bet Kurbads apsedz kailos putnēnus kā varēdams un izglābj no krusas sitieniem. Tikko krusa pāriet, sumpurņa putns arī pārskrien un nostājas zirga lielumā Kurbadam iepretim, sacīdams:


 «Caur tevi nu vienreiz mani bērni pieaugs. Kā lai tevim atmaksāju?»


 «Es citas maksas nevēlos kā tikai virszemē tikt!»


 «Labi, es tevi aiznesīšu. Bet ceļš tāls, jūra plata, ej tādēļ samedīt trīs apakšzemes vēršus un sakapā tos gabaliņos, jo, kad uz ceļa knābli atgriezīšu, tad iemetīsi man katrreiz pa gabalam.»


 Kurbads aiziet vēršus medīt. Ak tavus vēršus, maurojot vāle trīcēja, un kārpoties zeme dārdēja. Tomēr Kurbads saķer vienu aiz ragiem - nocērt galvu, saķer otru - nocērt galvu, saķer trešo - nocērt galvu.


 Otrā rītā Kurbads paņem vēršu gaļu, kāpj putnam mugurā un laiž pār jūru deviņas dienas un deviņas naktis. Devītā dienā var jau virszemes malu saredzēt. Te Kurbads apskatās, vēršu gaļa pagalam. Ko nu? Ja nav gaļas, tad putns nespēj nest. Nekā darīt! Kurbadam jāizgriež ar zobinu sev pašam kreisajai kājai ikri un jābaro ar tiem, kamēr sasniedz malu.


 Pret vakaru Kurbads laimīgi pārnāk un atron savu līgaviņu un pusbrāļus pie vecā valdnieka. Šie nu izstāsta savu notikumu ar virvi un Kurbads savu atgadījumu apakšzemē. Tā stāstot, tas atminas dimanta, zelta un sudraba olas. Viņš paņem no jaunākās māsas vaiņagu, apnes trīsreiz ap to vietu, kur nodomājis dimanta pili celt, nosviež dimanta olu zemē - dimanta pils gatava. Tad paņem no viduvējās māsas vaiņagu, apnes trīsreiz apkārt, nosviež zelta olu zemē - zelta pils gatava. Beidzot paņem no vecākās māsas vaiņagu, apnes trīsreiz apkārt, nosviež sudraba olu zemē - sudraba pils gatava. Nu atdod saimnieces dēlam un viņa līgavai zelta pili, meitas dēlam un viņa līgavai sudraba pili un pats sevim un savai līgavai patura dimanta pili.


 Pēc kāzām Kurbads domā mierīgi dzīvot savā pilī un no darbiem atpūsties. Tomēr raganas, laumas, nedod miera ne dienu, ne nakti, te gan mīļie lopiņi maitāti, gan druvām kaitēts, gan pavalstnieki, apakšnieki vārdzināti. Kurbads noprot, ka te deviņgalvja ragana vainīga, un apņemas savu valsti tīrīt. Paņēmis trīs birkavas sāls un trīs birkavas sālījuma uz pleciem, tas iet čūskai, raganai, pretim un domā tā:


 «Ja iebēršu sāli tai rīklē, tad tā skries ūdeni lakt, bet, kamēr šī ūdeni laks, es tecēšu ātri, panākšu ūdens malā un tad nogalināšu.»


 Pēc triju dienu iešanas nāk pa gaisu čūska šņākdama, spārnus klabinādama, ar atplēstu rīkli. Kurbads nostājas un drāž trīs birkavas sāls rīklē. Šī nošķaudās vien un skrien uz jūru slāpes dzesēt Kurbads steidzas pakal, bet vēl nevarēja jūru saredzēt, kad čūska salakusies laiž atpakaļ. Kurbads nostājas un drāž trīs birkavas sālījuma rīklē. Šī nošķaudās vien un skrien, tagad atkal citu ceļu ņemdama, uz jūru slāpes dzesēt. Kurbadam nozūd pēdas Nu meklē, meklē, kamēr sasniedz jūrmalu, kur ierauga smēdi. Smēdē Debesskalējs kaļ. Šis dod Kurbadam padomu, ka kājām velti čūskai pakaļ doties. Viņš nokalšot tādu zirgu, ar kuru, kamēr linu sauja izdeg, varēšot trīsreiz pasaulei pāri tikt, pie kam tik ļoti jāsargājoties, ka jājējs atpakaļ neskatītos.


 Kamēr Kurbads ar Debesskalēju sarunājas, tamēr čūska salakusies un laiž smēdei pāri. Šis gan paķer karstas dzirksteles un sviež čūskai rīklē, bet apsvilina tik mēles galu.


 Nu Debesskalējs nokaļ zirgu - tik spožu kā zvaigznes. Kurbads sēžas zirgam mugurā un laižas čūskai pakaļ. Zirgs skrien vējam blakus pār jūru jūrām, mežu mežiem. Te klau! kas tas? Troksnis aiz muguras nejauks, koki gāžas briks un braks! Ūdens bango žvīks un žvāks! Kurbads paskatās atpakaļ, bet tai pašā acumirklī pērkoni dūc, zibiņi šaudās un zirgs nozūd. Gan nu ļoti nožēlo, ka atpakaļ skatījies, aizmirsdams Debesskalēja noteikumu, gan arī tūdaļ noprot, ka trokšņotāji viņa paša ienaidnieki bijuši, tomēr izlieto vairs nesasmelsi.


 Kurbads apguļas strautiņa mala un noliek stipruma zāles sev blakus. Pēc dienasvidus tas domā stipruma zāles ieņemt un tad raudzīt visiem spēkiem vēlreiz čūskai pakaļ dzīties. Tomēr nodoms atkal izdodas otrādi, jo čūska, ragana, pa dienvidus laiku norunājusi ar velnu Kurbadu pievilt un tad nomākt.


 Kamēr šis snauž, ragana pārvēršas par krupi, pielec pie zāļu trauciņa un apgriež stipruma zāles uz kreiso pusi, nestipruma uz labo. Kurbads atmostas, grib stipruma zāles iedzert, bet iedzer nestipruma. Nabadziņš tūdaļ gan mana, kas noticis, bet par vēlu, spēks uz gada laiku pagalam. Nu velns vairs nekavējas, knaši klāt, lai līgstot uz gadu par puisi, ja ne, tad lai nākot spēkoties. Ļaunais domā:


 «Gan tevi tagad, tēviņu, ar darbiem nomākšu, dzīvs jau nepaliksi.»


 Kurbads līgst, bet ar tādu norunu, ja darba dēļ kurš katrs no abiem dusmotos, tad tam trīs sloksnes gaļas no muguras ārā. Velnam tāds līgums brīnum pa prātam.


 No rīta velns liek Kurbadam zaķus ganīt. Bet, kas tie tādi par zaķiem, to gans tūdaļ noprot, kā izdzen, tā visi izklīst pa malu malām. Pret vakaru gans viens pats ganībās — zaķa neviena. Nekas, saulei rietot, Kurbads tik papūš savu rūķīšu stabulīti, un tūlīt desmit rūķīši klāt — un meklē, un ložņā, un gaiņā, un dzenā, kamēr visi zaķi kā spaļi mājā.


 Velns, to redzot, domā:


 «Ar to nav joki, tam nestipruma zāles bijušas nebijušas.»


 No rīta velns liek govis ganīt un nosaka, lai tā pieganot, ka vakarā no treknuma lēktin lec. Govis izklīst, nozūd tāpat kā vakar zaķi. Tomēr ar stabulīti desmit rūķīši atkal klāt - un meklē, un ložņā, un gaiņā, un dzenā, kamēr visas govis čupā. Kurbads nu nosit ar vāli vēl katrai govij vienu kāju un tad dzen mājā, ka lēktin lec.


 «Vadzi, tu jau govīm kājas nositis?» velns zils no dusmām uzbļauj.


 «Pats šorīt saka, lai tā pieganot, ka vakarā lēktin lec, un nu par to vēl dusmīgs.»


 «Nē, nē, Kurbad, dusmīgs neesmu!»


 «Nu, tad labuma diezgan, dodi citu darbu!»


 No rīta velns liek zirgus ganīt un nosaka, lai tā pieganot, ka vakarā visi smejas. Zirgi atkal nozūd tāpat kā vakar govis. Tomēr ar stabulīti vakarā desmit rūķīši klāt - un meklē, un ložņā, un gaiņā, un dzenā, kamēr visi čupā. Kurbads atgriež ar zobinu katram zirgam virslūpu un tad dzen mājā, ka smej vien.


 «Vadzi, tu jau zirgiem virslūpu esi atgriezis?» «Pats šorīt saka, lai tā pieganot, ka vakarā visi smietos, un nu par to vēl dusmīgs.»


 «Nē, nē, Kurbad, dusmīgs neesmu.»


 «Nu tad labuma diezgan, dodi citu darbu!»


 No rīta velns liek ķēvi iejūgt un tik daudz pa dienu uzart, cik baltā kuņa noskrien. Kurbads iejūdz ķēvi tik īsi arklā, ka šī nemaz nevar paiet, noķer balto kuņu, savelē ar vāli viņas sānus mīkstus, ietriec paklētē un tad pats nosēžas uz arkla, vakaru gaidīdams. Velns vakarā iznāks skatīties.


 «Kāpēc neari?»

 «Kāpēc neari? Kuņa netiek, ķēve nekāpj, un tad vēl par to dusmoties.»


 «Nē, nē, dusmīgs neesmu.» «Nu, tad labuma diezgan, dodi citu darbu!»


 No rīta velns liek zirgu stalli mēzt, kurš gadu gadiem nav sekumu redzējis. Kurbads papūš stabulīti, rūķīši klāt - un grūž, un sviež, un met, un ved, kamēr stallis viens divi tukšs. Vakarā velns nāk skatīties, jā, nekā darīt.


 No rīta velns liek ar ķēvi, velnamāti, veselu asi malkas no meža pārvest. Iekrauj asi malkas - ķēve nevelk. Kā nevelk, tā Kurbads ar vāli klāt - un mēro un mēro.


 «Ko tu gar maniem sāniem gribi taču izmērot?» ķēve jautā.


 «Lai, lai, ķēvīte, gribu no taviem sāniem pastalām ādu slejas izgriezt, lai vari vieglāk vezumu pārvilkt!»


 «Negriezi, negriezi, varēšu tāpat pavilkt!»


 Ķēve velk un pārvelk. Mājā velns uz ķēvi traks, bet ķēve atbild:


 «Tev branga mute! Ej velci tu, tad redzēsi, ko ar Kurbadu iesāksi!»


 «Vai esi dusmīgs?» Kurbads jautā.


 «Nē, nē, dusmīgs neesmu.»


 «Nu, tad labuma diezgan, dodi citu darbu!»


 No rīta velns liek pusdienas maltītei vienu aitu nokaut. Kurbads uzstāj, lai parādot, kuru būšot kaut, bet velns atbild:


 «Kauji to, kas virsū skatās.»


 Nu aiziet uz kūti kaujamo meklēt, bet, tā kā visas virsū skatās, tad ņemas arī visas apkaut. Velns traks, bet Kurbads uzprasa:


 «Vai esi dusmīgs?»


 «Nē, nē, dusmīgs neesmu!»


 «Nu, tad labuma diezgan, dodi citu darbu!»


 No rīta velns liek atnest divi siekus miltu, no kuriem ķiļķeni jāvāra, viens sieks ķiļķenu jāapēd Kurbadam, otru ēdīs velns. Kurbads nosēžas velnam aiz muguras un sabāž ķilķenus aizkreklī. Velns ēd, ēd, bet pārēdas un mocās cauru nakti. No rīta velns liek pirti kurināt - iešot pērties, dziedināties.


 Pirtī nabadziņš kunkst un sten:


 «Vai zini, Kurbad, esmu drusku pārēdies. Kā tev?»


 «Man arī tā nelabi, bet es zinu zāles, pārgriezīšu ar zobinu vēderu, lai ķiļķeni izkrīt.»


 Kurbads iziet priekšnamiņā, izber ķilķenus plānī un tad saka uz velnu:


 «Tagad esmu vesels kā rutks!»


 Velns rauga arī griezt vēderu pušu, bet nevar, nejauki sāp. Kurbads smejas, pie zemes liekdamies, bet velns neatsaka ne vārdiņa, tik dusmās noņurd:


 «Tam jau nestipruma zāles bijušas nebijušas. Tam knauķim savāda daba, savāds spēks.»


 Abi nu peras mēnesnīcā līdz pusnaktij. Te uz reizi velns pakampj savu desmit birkavu smago cirvi un saka uz Kurbadu:


 «Še cirvis, iesim uz mežu pēc ozola.»

 Kurbads paņem cirvi aiz kāta un skatās ilgi mēnesī.


 «Ko nu skaties, iesim!»


 «Iesim, iesim! Bet vai zini ko? Man tik prāts laist vectēva lodziņā.»


 «Vai traks, man viens pats cirvis - un to vēl gribi pazaudēt. Dod cirvi, iesim!»


 «Iesim, iesim!»


 Aiziet mežā. Velns uzkāpj ozolā, pieliec pie zemes kā kņutu un uzsauc Kurbadam, lai cērtot, bet Kurbads atzveļas pret resno ozolu un skatās mēnesī.


 «Ko skaties, cērti!»


 «Cirtīšu, cirtīšu, tomēr papriekšu man prāts laist cirvi vectēva lodziņā, jo neesmu viņu dzirdējis ilgi gremjamies.»
 «Vai prāts, neaiztiec vectēvu. Dod labāki cirvi man, es cirtīšu, kāpi tu ozolu liekt.»

 Kurbads nu uzlec ozola galotnē, bet ozols žvīks! ceļas gaisā un pārsviež Kurbadu pāri - taisni zaķītim virsū. Viņš saķer zaķi un gaida, kamēr ozols nokritīs. Velns met, met, kamēr krīt arī, bet ačgārni, galotne uz māju pusi, resgalis uz meža. Kurbads nu paņem zaķi un iet pie velna.


 «Kur tu maisies, kāpēc ozolu nelieci?»


 «Kur tad nu maisos, satikos ar savu jaunāko brāli, izrunājāmies, jo nebijām ilgi sagājušies.»


 «Kāds amats tad tavam brālim?»


 «Pēc amata tas skrējējs.»


 «Lai nāk skrieties!»


 Labi. Kā nu Kurbads zaķi palaiž, tā šis iet, ļipu mezdams. Velns skrien, skrien, nekā panākt.


 «Tu tik manu brāli piejoko, visu grib, nekā nevar. Nu, kas būs ar ozolu? Ņem tu tievgali, es ņemšu resgali. Bet, zināms, kad saņemsim, tad arī nekādas apstāšanās, kamēr ozols mājā.»


 Velns ņem tievgali un rauj ozolu ačgārni caur mežu, ka krakst vien, bet Kurbads uzsēžas uz resgaļa un brauc līdzi. Mājā velns slauka šūnas no pieres, bet Kurbads zobojas:


 «Tu esi vājš kukainis, kad tik ātri šūnas ronas.»


 No rīta velns liek bērnus pārvest un labi paēdināt. Kurbads aizjūdz velna ķēvi, aizbrauc bērniem pakaļ, sakrauj ratos, pārliek labu svirti, nosien vezumu un brauc mājā. Bet braucot velna bērni krīt pa vienam vien ārā, saukdami:


 «Kurbad, es izkritu!» Nu Kurbads ņemas citādi strādāt, kurš izkrīt, tas knauks! gar riteni nost. Mājās tas nosistos bērnus sasēdina rindā gar galdu, sabāž barību mutēs, noliek barības trauku katram klēpī un tad iet ķēvi nojūgt. Ne ilgi - velns iekšā un bļauj nelabā balsī.


 «Kurbad, tu jau bērnus esi nositis!»


 «Neesmu nositis. Labi redzi, ka viņi badā aizmiruši, visiem mutes pilnas un rokas barības traukā. Tici droši, tie bada kāsīši aizrijušies.»


 «Ko nu saki, tu esi nositis!»

 «Kā - vai esi dusmīgs?»


 «Nē, nē, dusmīgs neesmu.»


 «Nu tad labuma diezgan, dodi citu darbu!»


 No rīta velns saka uz Kurbadu:


 «Klausies, vakarā iešu uz kāzām. Apkopi ķēvi, sataisies un atnāci tu arī, bet, kad redzi, ka es starp brūti un brūtgānu sēžu, tad pameti man ar acīm.»


 Kurbads izsit ķēvei acis un aiziet uz kāzām. Tikko velns starp brūti un brūtgānu nosēžas, Kurbads met ar vienu ķēves aci, velns jau paskatās. Pēc brīža met otru ķēves aci, velns stāvus un ārā pa durvīm uz mājām. Mājā velns traks:


 «Kāpēc izsiti ķēvei acis?»


 «Pats man liki ar acīm mest.»


 «Kas tā runās?»


 «Kā - vai dusmīgs esi?»


 «Nē, nē, dusmīgs neesmu.»


 «Nu, tad labuma diezgan, dodi citu darbu!»


 «Dabūsi, dabūsi!»


 Naktī Kurbads apguļas, bet dzird, ko velns ar velna māti runā. Tagad būšot Kurbadam klusu pa nakti pielīst un ar cirvi nosist. Jo, kad nepasteigšoties, tad Kurbads beigās viņu nositīšot. Gada gals arī neesot vairs tālu, kur nestipruma zālēm spēks pagalam. Kurbads, to noklausījies, uzlec no savas guļasvietas, paliek pagalvī ķērni, apsedz, lai izskatītos kā cilvēka galva, un tad pats paslēpjas aizkrāsnē. Ap pusnakti velns lien uz pirkstu galiem un krauj pa ķērni, lai izput gabalu gabalos. Smiedamies tas ieskrien pie velna mātes un stāsta:


 «Tad ta liku, kā liku, smadzenes vien pa pakausi izskrēja.»


 Bet Kurbads skrien velnam pakaļ, prasīdams, kāpēc ķērni sasitis? Tagad velnam, Kurbadu ieraugot, sāk tīri kājas trīcēt, ne nosist nevar. Viņš paņem savas mantas vienā padusē, sievu, velna māti, otrā padusē un bēg pie raganas, Kurbada ienaidnieces. Tomēr Kurbads pēdu no pēdas velnam pakaļ. Pēc kāda laika velns saka uz sievu:


 «Nu varam drusku atpūsties, jo nesamais brangi smags.»


 «Kā tad, jāatpūšas jau būtu gan!» Kurbads atbild velnam aiz muguras.


 «Kurbad, vai tu arī te esi?»


 «Kā tad, kur tu, tur arī es!»


 Velns atkal paņem mantas, sievu un bēg līdz kādai upmalei, kur domā pagulēties, atpūsties. Līdzko šis apsēžas, te Kurbads atkal klāt.


 «Kurbad, vai tu arī te esi?»


 «Kā tad, kur tu, tur arī es!»


 Tādās sprukās, tādos postos velns vēl nebija bijis, skaidri gals klāt, ne nosist, ne izbēgt. Beidzot tas sadomā tā: noguldināt sievu sev blakus, bet Kurbadu pašā upmalē, lai varētu to aizmigušu upē iegrūst. Tomēr Kurbads tev ies pašam velnam blakus aizmigt. Viņš labāki pakaujas ar miegu kā varēdams, nogaida šos abus aizmiegam, paveļ velna mātīti savā vietā, pie kam pats ieguļas viņas vietā un tad gaida, kas nu labs tālāk notiks. Velns kā nu možas, tā grūdis krastā gulētāju upē. Bet, drīzi pamanīdams, ka pats savu veceni iegrūdis, tas palec pie krasta, mīda zemi un lauza rokas. Tagad Kurbads paķer vāli un dod velnam tā pa pakausi, ka šis muru murumis noiet dibenā.

 Kurbads, reizi no velna kalpības vaļā ticis, griežas uz mājām un uz ceļa, savu vāli cilādams, pamana, ka senākajie spēki atpakaļ. Iet, iet, kamēr nonāk lielā mežā. Meža malā sēd sirms vīrs un vij pātagas.


 «Sirmgalvi, kam tu pātagas vij?»


 «Tās raganu pātagas, jo šis mežs ir tā raganu apsēsts, ka katram ceļiniekam īsti naga darbi ar nezvēriem. Nezvērus var tik šīm pātagām savaldīt. Tomēr, ja kāds gadītos, kas spēcīgu roku nezvēru mitekli izpostītu, tad mežs uz laiku laikiem būtu tīrs.»


 Kurbads to apņemas. Viņš nogaida vakaru, kur nezvēri savā miteklī salasījušies, un tad aizveļ lielu akmeni mitekļa caurumam priekšā. Nu tas sagrābj savu vāli, paveļ akmeni mazliet no cauruma, izlaiž vienu nezvēru - nosit, paveļ akmeni, izlaiž otru nezvēru - nosit, paveļ akmeni, izlaiž trešo nezvēru - nosit. Tā Kurbads strādāja cauru nakti, kamēr visi pagalam, un mežs no tā laika tīrs.


 Otrā dienā Kurbads uziet otrpus meža vienu cilvēku, kas, lielu uguni kurdams, bļauj neapstādamies:


 «Man salst, man salst!»


 «Kādēļ nesasildies, ja salsti?»


 «Jā, tikdrīz kā gribētu sildīties, tad mans mocītājs, vilkacis, - klāt un mani uz pēdām norītu.»


 «Sildies droši, gan vilkaci pamācīšu!»


 Tā arī bija: līdzko labi rokas apsildījis, te vilkacis nāk, zobus griezdams, nabadziņam virsū. Kurbads paņem vilkaci aiz rīkles, pārplēš un iemet ugunī, lai paceptu citām raganām uz brokastu. Vilkacis sadeg gruzdēdams, uguns apdziest, un vīram vairs nesalst.


 Gabalu gājis, tas ierauga citu cilvēku, kurš, ezeriņa malā sēdēdams, nemitoši brēc: «Man slāpst, man slāpst!»


 «Kādēļ nenodzeries, ja slāpst?»


 «Jā, tikdrīz kā gribētu dzert, tad mans mocītājs, ērglis, klāt un mani uz pēdām norij.»


 «Dzeri droši, gan ērgli pamācīšu.»


 Tā arī bija. Līdzko labi nodzēries, te ērglis laižas, knābli knakšķinādams un spārnus klabinādams, nabadziņam virsū. Bet Kurbads nocērt tam kaklu un iegāž negantnieku ezerā. Ezers tūliņ izžūst, un vīram vairs neslāpst.


 Beidzot Kurbads pārronas mājā. Bet te citas ķibeles viņu sagaida. Sieva raganas, čūskas, noburta, pie miršanas slima. Nabadzīte savās mokās tā piebeigta, ka nespēj ne vīra pazīt. Tomēr Kurbadam visur padomi un vara pie rokas, tā arī te. Viņš paņem savas sumpurņa zāles, ar kurām vecīša acis izdziedējis, un izdziedē ar tām pašām arī savu sievu.


 Nu Kurbads dzīvo dažus gadus mierā un laimē, jo čūska, ragana, vairs nedrīkst viņa valstī rādīties. Tomēr atriebšanās domas tai vēl pēc gadiem stāv prātā. Nevarēdama citādi Kurbadam vairs piekļūt, čūska, ragana, aizskrien pār deviņām valstīm un uzkūda deviņus valdniekus ar karaspēku Kurbadu pārvarēt. Karaspēks salasās lielu lielais, un trešās valsts dēls, milzis nepārvaramais, ved karaspēku taisni Kurbada valstī.


 Kurbads arī salasa savus karavīrus un noiet ienaidniekam pretim. Nu izceļas briesmīgs cīniņš. Zobini žvīkstēdami žvīkstēja, vāles krakstēdamas krakstēja. Kurbads jau nosita milzi ar vāli gar zemi, bet, kamēr domā zobinu vilkt, lai milzim galvu šķeltu, tamēr milzis ievaino to ar zobina asmeni kreisajā plecā. Čūska, ragana, to redzēdama, uzlaižas, spārnus klabinādama, uz Kurbada galvu un iespļauj savu nāvīgo žulti viņa ievainotā plecā.


 Kurbads paceļ kreiso roku un nospiež čūsku, raganu, paceļ labo roku un pāršķeļ milzim galvu un tad, nāvīgās žults nonāvēts, krīt uz savu vāli un mirst.


# Lapsa un krūze
*Difficulty: 0.0033*


Lapsa, ieraudzīdama krūzi uz akas malas, gribējūse labprāt to baudīt, kas tur iekšā. Krūze, to manīdama, teikūse: «Kūmiņ, neaiztieci mani, jo tas, kas man iekšā, nav priekš tevis, bet priekš saimnieces.»


 «Negribu nemaz to aiztikt, kas priekš manis nav likts. Gribēju tikai paskatīties, ko tādas saimnieces laba bauda.»


 Lapsa tā gan teica, bet sirdī domājūse putru izēst un tad krūzi akā noslīcināt. Viņa iebāzūse galvu krūzē un lakūse. Bet, putru ēdot, aizsainis aizbīdījies aiz ausīm tā, ka, krūzi slīcinot, pate ievilkta akā līdz.



 Slīkdama nabadzīte lūgūsēs: «Krūziņ, krūziņ, sirdsmīļā krūziņ! Es domāju pa jokiem un tu no tiesas!»


 Bet krūze atbildējūse: «Kūmiņ, kūmiņ, sirdsmīļo kūmiņ! Es jau arī tāpat par jokiem padarbojos, bet tu bļauj i no tiesas!»


# Pelēkais vilks
*Difficulty: 0.0033*


Reiz kādam saimniekam bijušas divas meitas. Vienai meitai tēvs apsolījis zelta lokus, otrai zelta vijoles.


 Kādu rītu tēvs pacēlies labi agri un gājis zelta lokus un zelta vijoles meklēt. No ozola iznācis pelēks vilks un prasījis: "Ko tu laba meklē?"


 "Meklēju zelta lokus un zelta vijoles!"


 "Tās lietas man ir, bet ja gribi viņas dabūt, tad apsoli man to atdot, ko mājās iedams vispirms ieraudzīsi."


 Labi. Saimnieks nu paņem zelta lokus, zelta vijoles un aiziet. Pret mājam nākot, tas domā: "Kaut jel kādu suni, kaķi, vispirms ieraudzītu." Bet saimniekam nodoms neizdevās: līdz ko ver vārtus vaļā, jaunākā meita pretim: "Tēt, vai dabūji gan zelta lietas?"
 Šis gan māj rokam, lai nenāktu, bet tikpat: kas redzēts, tas redzēts.


 Otrā rītā pelēkais vilks nosūta citu vilku jaunākai meitai pakaļ. Bet tēvs, māte sagudro, labāk savas meitas vietā iedot rokas meitu. Vilks paņem rokas meitu un saka: "Sēd uz mana pelēkā cundur-pundur kažoka!"


 Vilks aiznes rokas meitu uz mežu ozolā.


 No rīta pelēkais vilks ienes traukā ūdeni, noliek meitai priekšā, lai nomazgātu muti un tad mīļi prasa: "Nu, ko tu mājās būtu darījuse? Kas tev te nekaiš!"


 "Kas nu kaiš! mājās tagad vārītu saimniekam brokastu."


 "Tad tu neesi viņa jaunākā meita?"


 "Ne, jaunāko meitu saimnieks negribēja vilka rīklē grūst - iegrūda mani."


 "Kad tu tā runā, tad ej atpakaļ!"




 Vilks nu atnes rokas meitu atpakaļ un prasa jaunāko meitu. Jā, jā, tie tev dos gan jaunāko: iedod gana meiteni.


 Vilks paņem gana meiteni un saka: "Sēd uz mana pelēkā cundur-pundur kažoka!"


 Vilks aiznes gana meiteni uz mežu ozolā.


 No rīta pelēkais vilks ienes traukā ūdeni, noliek meitai priekšā, lai nomazgātu muti un tad mīļi prasa: "Nu ko tu mājās būtu darījuse? Kas tev te nekaiš!"


 "Kas nu kaiš! Mājās tagad dzītu lopus ganos."


 "Tad tu neesi saimnieka jaunākā meita?"


 "Nē, jaunāko meitu saimnieks negribēja vilka rīklē grūst - iegrūda mani."


 "Kad tu tā runā, tad eij atpakaļ!"


 Vilks nu atnes gana meiteni atpakaļ un tad noprasa itin īsi: "Saimnieks, vai dosi savu jaunāko meitu jeb ne, ja vēl krāpsi, tad tapsi te izputināts!"


 Tagad saimniekam gribot negribot jādod īstā. Vilks paņem jaunāko meitu un saka:


 "Meitiņ, sēd uz mana pelēkā kažociņa - mēs viegli aiziesim!"


 Abi aiziet kā vēji uz mežu un nozūd ozolā.


 No rīta pelēkais vilks ienes traukā ūdeni, noliek meitai priekšā, lai nomazgātu muti un tad mīļi prasa: "Nu, ko tu mājās būtu darījuse? Kas tev te nekaiš!"


 "Vai, kur man te labi! Mājās tagad taisītu māmiņai gultu!"


 "Tad tu esi īstā!"


 To sakot, pelēkais vilks paliek par slaiku ķēniņa dēlu un lielais ozols par skaistu pili. Viņš apprec saimnieka jaunāko meitu un dzīvo laimīgi.


# Tā viduvējā
*Difficulty: 0.0034*

Ķēniņam bija trīs meitas: viena paša un divas audžumeitas. Viņš jau pats nāk it labi vecs, tādēļ sāk meklēt sev znotu, lai tas viņa vietā valdītu. Bet kam lai viņš savu meitu uzticētu? Šādam tādam jau nevar. Ķēniņš izsludina, ka uz precībām var pieteikties visi, kas tik vēlētos dabūt viņa meitu, bet dot viņš to došot tikai tam, kas izdarīšot viņa uzdotos trīs darbus. Preciniekus, kas nevarēšot izdarīt uzdotos darbus, viņš likšot nokaut.
 Lai gan bija piedraudēts tik liels sods, tomēr atgadījās diezgan precinieku, kuri gribēja palikt par ķēniņiem. Tā arī kāda tēva divi dēli devās ceļā uz ķēniņa pili pie princeses precībās. Trešajam dēlam, muļķim, bija jāpaliek mājās.
 Ceļā abi gudrie dēli satika vecu vīriņu. Sis tiem prasīja: «Nu, dēliņi, kur tad iesit?»
 Abi dēli itin lepni, kā jau ķēniņa meitas precinieki, atsauca vecajam vīriņam: «Kas tavam degunam gar to daļas?» — un gāja tālāk. Mežā abi precinieki atrada skudru pūzni un izspārdīja pūzni ar visām skudriņām uz. visām pusēm. Tālāk viņi nonāca pie ezera un sāka pārgalvīgi svaidīt pīlēm ar akmeņiem. Turpat ezermalā bija liepas ar bišu kokiem;abi brāļi saskaldīja bišu kokus,izēda medu un tad visu tāpat atstāja.Viņi nonāca pie ķēniņa un pieteicās par preciniekiem. Ķēniņš viņiem katram uzdeva trīs darbus, bet šie tos nevarēja izdarīt, un tos nokāva.
 Muļķa brālis gaidīja, gaidīja abus gudros pārnākam, bet tie vairs nepārnāca. Nu muļķis pa savai kārtai sataisījās ceļā par precinieku pie ķēniņa meitas. Ceļā viņš tāpat satika vecu vīriņu. Tas viņam prasīja:«Dēliņ, uz kurieni ņu kāpsi?»
 «Es jau, tētiņ, arī gribu tikt par ķēniņu, eimu patlaban pie princeses uz precībām.»
 «Ej, ej, dēliņ,bet iedams noslauki savu veco brāļu pēdas!»
 Muļķītis atnāca pie izspārdītā skudru pūžņa un ņēmās to atkal izlabot — savilka visus grunčus kopā, saslaucīja visas izsvaidītās skudru oliņas un sakrāva pūzni tādu pašu, kāds tas bijis agrāki. Pēc tam viņš gāja tālāki, kamēr nonāca pie ezera. Te bija sasvaidīti visvisādi sprunguļi iekšā, tā ka nabaga pīlītes nemaz nevarēja papeldēt. Muļķītis izlasīja visus sprunguļus no ezera un ēdināja pīles ar maizi. Arī par aplaupītām bitēm viņš apžēlojās — sastīpoja saskaldītos auļus, sabāza tur iekšā atlikušās šūnas un' tad gāja pie ķēniņa pieteikties par precinieku.
 Ķēniņš viņam tūliņ uzdeva pirmo darbu: iesēja sieku linsēklu mauriņā, un muļķītim pa nakti bija visas sēklas jāielasa atkal siekā. Ja to neizdarīs, tad galva nost. Muļķītis nosēdās uz mauriņa pie tukšā sieka un sāka raudāt, raudāt, kamēr iemiga. No rīta viņš pamostas — un ko redz? Sieks pilns linu sēklām, patlaban vēl beidzamās skudrītes ienes pa sēkliņai un tad tek prom uz mežu. Muļķītis nu ir priecīgs — mazākais, pirmais darbs ņu ir padarīts un galva šai dienai vēl droša.
 Ķēniņš atnāk un, par lielu brīnumu, atrod linsēklas salasītas. Viņš tagad paņem vairākas kopā sasietas atslēgas, atraisa tās vaļā un iesviež ūdenī. Muļķītim atslēgas jāizvelk no ezera. Kā lai to izdara? Nabadziņš laiž atkal pinkšķi vaļā. Ķēniņš vairāk neliekas neko zināt, iet projām un atstāj muļķīti raudam.
 Kamēr šis tur vēl malā raud, atpeld pīles un palien zem ūdens. Pēc brītiņa viņas atkal uznāk augšā un iznes malā iesviestās atslēgas. Muļķītis nezin no priekiem, ko darīt, ko ne. Arī otrs darbs tam izdevies, Atnāk ķēniņš, paņem atslēgas uņ brīņā,s atkal, kā tikai šis varējis izdarīt.
 Trešais darbs nu būs — muļķītim jāuzmin, kura no visām trim priekšā vestām princesēm ir ķēniņa īstā meita.Visas trīs ir vienāda auguma, vienādos apģērbos, visam trim vienādiem lakatiem aizklātas acis. Muļķis nu ir pavisam spostos. Viņš domā:«Pirmā būs tā īstā, nē — otrā, trešā.»
 Nabadziņš nezina, ko lai saka, kuru lai min. Visas tris nostājas rindā. Viņš skatās, skatās — visas kā uz matu vienādas: tāda kreisā pusē, tāda vidū, tāda labā pusē. Te viņš dzird, ka viena liela bite rūc gar viņa ausim: «Tā viduvējā, lā viduvējā!»
 Viņš uz laimi sper arī vaļā:«Tā viduvēja!»
 Un patiesi — viduvējā nolaiž lakatu, nāk un ķeras viņam gar kaklu. Arī vecais ķēniņš tūliņ klāt, sauc viņu par znotiņu un runā par kāzām. Tā, re, muļķis palika par ķēniņu.



# Zvēri bēgdami iekrīt bedrē II
*Difficulty: 0.0034*


Mēslenīcā apakš cāļu laktas bijuši sakrājušies daudz netīrumu, kuri sākuši iesilt un kūpēt. Vista naktī pamanījusi tādus garaiņus, un tūdaļ tai iesities prātā: "Kad tikai zeme nedeg? Kas, jods, cits tā kūpētu?"Bailēs sākusi kladzināt. Gailis atmodies: "Kas nu, kas nu? Ne nakts vidū vairs nevarēs muti valdīt."


 "Āre, kā runā, vai tad tu neredzi, kur zeme deg — nagos tikai nu esam."


 "Pag, pag! liekas tev taisnība: kūp gan. Vadzi, sieva, tu būsi pati vainīga?"


 "Tīri bez prāta! Nu šis izmeklēs vairs vainas, bēgsim labāk, ka nesadegam!"


 Un bēguši arī, nabadziņi, ar visiem bērniem, ar visiem. Bet birzes malā satikuši zaķi.


 "Kur tad nu tik agri?"zaķis ieprasījies.


 "Zeme deg, zeme deg! Mana sieva pie tā vainīga."


 "Ko, vai patiesi?"


 "Jā, jā, patiesi, patiesi! Mana sieva pie tā vainīga."


 "Vai, brāl, ja tas tā, tad laidīsim ļekas vaļām, es bēgšu līdz."


 Bēguši, bēguši, satikuši lapsu.


 "Kur tad nu pašā agrumā?"


 "Vai, kūmiņ, zeme deg, zeme deg! Mana sieva pie tā vainīga."


 "Ko, vai patiesi?"lapsa sabijusies.


 "Jā, jā, patiesi, patiesi! Mana sieva pie tā vainīga."


 "Ko tad, brāļi, vēl gaidīt? Laidīsim ļekas vaļām, es bēgšu līdz."


 Bēguši, bēguši, satikuši lāci.


 "Kur tad nu visi tik naski?"


 "Jābēg, jābēg, zeme deg: puse jau nodegusi, un vista pie tā vainīga."


 Bet lācis, drošais vīrs, smējies: "Niekkalbiņi, niekkalbiņi, visi esat vienādi. Nu rādiet jele man arī degumu, redzēs gan, vai būs."


 Veduši rādīt. Aiziet - lācim taisnība, nedeg itin nekas vairs, jo saimnieks pa to laiku izvedis mēslenīcu tīri tukšu, dziļš aizgalds vien palicis vietā. Vista ar gaili laimīgi pārlaidušies aizgaldam pāri, bet, ače, svešie draugi: lācis, lapsa, zaķis nemaz nevīlušies, ka tik dziļš būs. Un, kā nu kāpuši, tā plaukt! dibenā iekšā. Ko nu? Izgrozījušies tādu laiku, izprātojušies;beidzot likuši prātu pie malas, laikam ārā vis netikšot. Bet kas nu vēl par nelaimi? Visiem trim sāk gribēties ēst, ka nekur šauties. Nosprieduši - zaķim esot jāmirst, vai grib, vai negrib. Un, zināms, tūliņ arī notiesājuši šo un apēduši. Bet lapsa, gudriniece, zaķa zarniņas turpat paglabājusi kaktiņā nākamai reizei, ko ēst, un tad nolikusies lācim blakus. Gulējuši, gulējuši, uz vienu reizi lapsa augšā un ēd atkal. Lācis brīnījies: “Ko tu tur ēdi? Tās jau zarniņas! Vai dzirdi, dodi man arī! Kur tu ņēmi?”


 "Āre, kāds nepraša! Es jau pāršķēlu vēderu un izņēmu pati savas zarnas, dari tu arī tā, ko mirsti badā."


 Un lācis, muļķis, šķeļ arī pats savu vēderu pušu, bet- re nu! neattapa ne nožāvāties, nosprāga nabags.


 Lapsa gardi pasmējusies par tādu vientiesi, un gan jau viņa izkļuvusi laukā.


# Pilsētas kalns
*Difficulty: 0.0034*


 Reiz jūrmalā dzīvojis nabags zvejnieciņš. Viņš tikai pārticis no jūras zivīm - ko vienā dienā izzvejojis, to otrā dienā ēdis. Bet nu reizi atgadījies, ka astoņu dienu laikā ne ķīša nenoķēris. Bads jau rēgojies gar visiem pakšķiem. Devītā dienā negājis labāk. Izsalcis, noskumis tas atgriezis muguru uz kāpu pusi un airējis uz mājām. Bet tai pašā acumirklī zvejnieks pamanījis laivu ar deviņiem vīriem tuvojamies. Piebrauc laiva klāt - nav vis deviņi vīri, bet viens pats vīrs deviņām galvām. "Vaj ķeras ar kas?" deviņgalvis jautā.


 "Ne, neķeras. Tagad jau devīto reizi velti izzvejojos. Esmu izsalcis kā suns, ko lai ēd, kad nevar noķert!"


 "Nevien tas," deviņgalvis atteic, "tu badā nomirsi, jo zivis tev ātrāk neķersies, kamēr man savu dēlu par puisi atdosi. Nedoma tik, ka tavam dēlam pie manis neklāsies labi - viņam būs laba lone, labas dienas. Ja tā esi ar mieru, tad atvedi rītu, šādu laiku, dēlu te šurp. Zivis, to apgalvoju, tūlīt ķersies, kā ļum vien."


 Tēvs paklausa un atved dēlu. Deviņgalvis aizbrauc ar dēlu un tēvs žēli tam noskatās pakaļ. Sirds gan sāp, bet ko darīt - tik nelabi vienādi, kā otrādi.


 Deviņgalvis aizbrauc ar dēlu pār jūru vien līdz vienam kalnam. Kalna malā deviņgalvis izlec no laiviņas un pazūd uz kalna. Dēls gaida gaida savā laiviņā līdz vakaram, bet nevarēdams nekā sagaidīt, tas atstāj laiviņu un kāp kalnā raudādams. Beidzot viņš atron caurumu kalnā un ieiet iekšā. Tomēr tāļu arī nevar tikt, jo gadās vara vārti priekšā. Viņš pieklauvē pie vārtiem. Te iznāk daiļa meiča un brīnās: Vai, puisīt, kur tu te iekūlies?"


 "Es esmu te salīgts par puisi. Vaj kunga te nav?"


 "Kā nu nav, viņš guļ. Bet, saki, vaj tu varēsi visu to izdarīt, ko viņš tev liks?"


 "Vaj varēšu, to nezinu, redzēs!"


 "Ja tu apņemies man par vīru palikt, tad es tevi glābšu!"


 "Kālab ne!"

 Nu, tad labi! tikko deviņgalvis uzcelsies, tad tas tūlīt sauks tevi iekšā un sūtīs pie darba. Bet tu itin droši atsaki: esmu līcis tikai par dienu strādāt. Man, kungs, cāļu acis, nevaru redzēt pa nakti. Pēc šiem vārdiem viņš tevi visādi knaibīs, bet tu cieties un ne balsa neparādi, gan tad viss būs labi."


 Kā meiča izstāstīja, tā arī notika. Bet dēls ciešās uz postu un nesaka ne vārdiņa. Beidzot deviņgalvis atstājās, nospļaudamies: "Pi, tu maita, nevarēju balsa dabūt dzirdēt!"
 Līdz ko nu deviņgalvis apgulies, tad meita klāt ar zāliem un sazāļo iekniebtās brūces. Un tūlīt dēls mana, ka otrs spēks piegadījies. Bet meita saka: "Puisīt, nebrīnies, tas nav vis tavs spēks, bet deviņgalvja, jo tik daudz, cik deviņgalvim spēks izgāja, tevi mocot, tikpat daudz tevim piegāja klāt. Tik pacieties vēl nākošu nakti un saki tā, kā mācīju."
 Nākošā naktī deviņgalvis atkal sūta dēlu pie darba. Bet dēls atbild: "Esmu licis tikai pa dienu strādāt. Man, kungs, cāļu acis, nevaru redzēt pa naktī!"


 To dzirdēdams, deviņgalvis klāt un moca, ko nagi nes. Šis sakož zobus un nesaka ne vārda. Beidzot tas atstājas, nospļaudamies: "Pi, tu maita, nevarēju balsa dabūt dzirdēt!"
 Līdz ko nu deviņgalvis apgulies, meita atkal sazāļo brūces. Šim nu jau divreiz tik liels spēks klāt, nekā vakar.


 Trešo vakaru viss notiekas tāpat, tik deviņgalvis nu vēl briesmīgāki moca. Tomēr dēls ciešās un izcieš arī. Deviņgalvis šovakar nospļaujas trīs reizes, sacīdams: "Pi, tu maita, nevarēju un nevarēju balsa dabūt dzirdēt!


 "Tagad meita sazāļo brūces un nu šim trīsreiz tik liels spēks klāt, nekā vakar. "Tas labi!" meita priecājas. "Še tev ass zobins un šīs zāles. Eji tu pie deviņgalvja iekšā un nocērti viņam visas galvas, kamēr tas nesadabū jaunus spēkus. Ja deviņgalvis spļauj ugunis, tad leji tās zāles virsū un cērti, ko māki, zāles uguni apdzēsīs."




 Dēls sagrābj zobinu un nocērt trīs galvas. Šis spļauj negantas ugunis. Kā spļauj ugunis, tā uzlej zāles, apdzēš uguni un nocērt visas deviņas galvas. Līdz ko devītā galva noripo, tā brīc! brīc! brīc! kalns nodreb un tai vietā izceļas jauks, jauks pilsēts. Meita nu saka: "Tagad varam kāzas turēt un tev jāpaliek par šās pilsētas ķēniņu, jo esmu sava nelaiķa tēva, šās pilsētas ķēniņa, vienīgs bērns."

 "Meitiņ, tas neiet!" dēls atsaka. "Man jau uz kāzām arī jāaicina savi vecāki, radi, draugi. Es aizbraukšu tai pašā laiviņā visus saaicināt."


 "Labi, labi, tad še tev mans gredzens. Ja to apgrozīsi trīsreiz saujā, tad aiztiksi, kur tik vēlies. Tik sargies mājā teikt, ka es, tava līgaviņa, skaista esmu. Eji nu eji, tik nepiemirsti, ko tevim nosacīju."


 Dēls nu pagroza gredzentiņu saujā un nonāk acumirklī pie tēva. Nu ielūdz tēvu, ielūdz māti kāzās, beidzot jāiet tik vēl radi lūgt. Pie radiem ietot, jātiek caur muižu. Kungs, pa muižu staigādams, uzprasa, kurp iešot. Tā un tā.


 "Kā tad pie ķēniņa meitas tiki?" kungs prasa.


 "Tā un tā."


 "Nu, vaj ķēniņa meita arī ir skaista?"


 "Nav skaista, kungs!"


 "Nu, vaj tik skaista būs, kā mana vecākā meita?"


 "Nava tik skaista, kungs!"


 "Nu, vaj tik skaista, ka mana viduvējā meita ?"


 "Nava tik skaista, kungs!"


 "Nu, vaj tik skaista, kā mana jaunākā meita?"


 To prasot, šim paliek dusmas. Viņš saka: "Lieci mani mierā! Ne tavas meitas tik skaistas var būt, nedz arī ir, mana līgava desmitreiz skaistāka!"

 Kā katrreiz, tā arī tagad - dusmās dažlabs nevajadzīgs vārds izsprūk. Tomēr tas slimākais bij tas - gredzens pazudis. Kā nu līdz līgavai tikt? Nabadziņš iet pa ceļu un raud. Te gadās veca sieviņa. Tā Laimiņa. Viņa prasa: "Dēliņ, kādēļ raudi?"


 Šis izstāsta visu, kā noticis.


 "Jā, dēliņ, kādēļ apsmēji Laimas māmuliņas labo prātu?"


 "Neapsmēju, neapsmēju, tas nelāgais vārds tāpat man izspruka!"


 "Nu labi! Še apauni to kurpīti un aizskrieni pie Mēneša, ceļu paprasīt uz Pilsētas kalnu."
 Aizskrien pie Mēneša, bet šis nekā - lai skrienot pie Saules, tā, pa dienu staigādama, vairāk esot ievērojusi. Aizskrien pie Saules, bet šī nekā - lai skrienot pie Vēja, tas lienot visās šķirbiņās klausīties. Aizskrien pie Vēja, padod labdienu, izprašina, jā, tas raudzīs gan Pilsētas kalnu pateikt. Vējš paņem divpadsmit stabulītes, iziet laukā un pūš. Pārskrien vienpadsmit Vēji, Ziemelis vien nevar pārskriet. Nu sauc Ziemeli, lai visi pakšķi krakšķ. Ne cik ilgi Ziemelis māja: "Ko pavēlot?"


 "Kur tik ilgi biji?" Vēju tēvs uzprasa.


 "Nāku no Pilsētas kalna!" Ziemelis vēl pūzdams, elsdams atbild.


 "Aizvedi man to cilvēku uz Pilsētas kalnu!"


 "Vai, mīļo Vēju tēv, viņš jau mani nepanāks!"


 "Nemuldi niekus, viņam Laimas māmuliņas kurpes kājā!"


 Ziemelis sāk skriet, bet šis, kā laiž vaļam, tā Ziemelim papešus vien min. Viens divi, abi Pilsētas kalnā klāt.


 Tagad, laimīgais dēls apprec ķēniņa meitu un dzīvo laimīgi.


# Zelta bārda
*Difficulty: 0.0034*


Rijnieks, muižas rijās pa naktīm guļot, nemaz nedabūjis miera: tur kādi sveši kūlēji drīz grūstījuši ārdus, drīz kūluši spriguļiem, ka klaudzējis vien, drīz atkal trokšņojuši un ālējušies.


 Reiz rijnieks saņēmies un par visu varu gribējis redzēt, kas tie tādi par trokšņotājiem ir. Viņš tai naktī nemaz negājis gulēt — sēdējis rijā pie kurošās krāsns un blēņodamies taisījis mazu silīti, lai miegs nenomāc. Taisījis, taisījis, te — kur gadījies, kur ne — piestājies svešs cilvēks: ko tur grebinot?


 «Ko nu grebinu! Taisu silīti, kur zeltu kausēt.»


 Kāpēc kausēšot?


 «Kāpēc? Tur mana gudrība: es esmu padzīvojis puisis — negrib vairs neviena meita pie manīm nākt, tādēļ izliešu zelta bārdu, gan tad būs meitas ik uz pirksta — tā es domāju.» «Ai!» svešais tūlīt iesaucies (tas bijis pats velns). «Tā ir tiešām prātīga valoda! Bet vai nevari man arī izliet zelta bārdu?» «Kāpēc ne? Bet tad tev jāatnes man trīs cepures zelta par to — lētāk nevar!» Velns mierā, tūlīt norāvis rijniekam cepuri un skrējis pakaļ zeltam. Pēc trim acu mirkļiem nauda bijusi klāt, un nu jālej bārda. Bet pa visu šo laiku, kamēr rijnieks ar velnu tērzējis, tirgojies, kūlēji, trokšņotāji, netrakojuši vairs kūla — viss itin klusi.


 Un tā nu velns gaidījis, lai lej bārdu. Bet māci rijnieku — tas tev lies gan zelta bārdu!— izkausējis sveķus silītē un skubinājis, lai tik velns mērc bārdu iekšā tai šķidrumā, tad zelta kausējums pielipšot pie bārdas, sasalšot — un zelta bārda būšot tāda, ka mirdzēšot vien uz bērnu bērniem.


 Labi. Velns grūž arī bārdu sveķos. Rijnieks atkal bārdu labi apgrozījis pa silīti, krietni samērcējis un tad pēc kāda laika teicis: «Rauj nu ārā, liekas — būs diezgan zeltīta!»


 Velns rāvis, rāvis — ai, dieniņ, tās briesmas!— sveķi sasaluši, ka nekur likt. Velns briesmīgi gremzies par tādu nelaimi, bet rijnieks mierinājis: «Pagaidi, pagaidi, lai labi piekožas!» Kamēr bārda kodusies, velns taujājis: «Bet kā tev vārds, bet kā tev vārds?»


 Rijnieks atbildējis: «Es pats! Un nu tu varētu arī iet projām — zelts diezgan piekodies!»


 Velns gājis, bet, ik bārdu braucījis, ik saīgdams iesaucies: «Ai, kā sāp, ai, kā sāp! Un tik cieta, ka nemaz pabraucīt, ka tikai nebūs mana bārda pagalam!» Velna kūlēji, to dzirdēdami, vaicājuši: «Kas tev samaitāja bārdu, kas samaitāja?»


 «Es pats tas maitātājs. Es pats!»


 «Nu, ja pats maitātājs, ko tad tu vēl bļauj!» kalpi atteikuši.


 No šīs reizes neviens vairs pa naktīm nedauzījies rijās — diezin kur velni palikuši. Bet rijnieks tagad bagāts vīrs, trīs cepures zelta — apprecējies un dzīvojis laimīgi.


# Gudrais zirgs
*Difficulty: 0.0034*


Vienam tēvam septiņi dēli: seši gudri, viens muļķis. Tēvs bija ļoti nabags, tādēļ sacīja uz saviem dēliem: "Nu, jūs seši, eita pasaulē paši pelnīties, man nav tik daudz pie rokas - visus uzturēt, tik muļķītis paliks mājā."


 Bet muļķītim tas nav pa prātam, viņš saka: "Ko tie seši bez manis izdarīs? Ja neiešu līdz, labi nebūs!"
 "Lai arī iet visi septiņi!"tēvs beidzot apdomājas. Un tā nu šie aiziet. Iet, iet - uz vienu reizi satiek lepnu kungu. Vai nevarot visi septiņi pie viņa par kalpiem līgt, tā kungs uzrunā.
 "Kālab nē? Tādēļ vien jau pasaulē nācām - darbu meklēt."


 Labi. Un tā kungs tūliņ izvilcis tādu zīmīti, uzrakstījis kaut ko, sacīdams: "Eita pa šo teku, tur viņpus meža būs muiža. Nododiet tur manai sievai, ka esmu salīdzis jūs par kalpiem, tik citam šo zīmi nerādiet!". Lepnais kungs aiziet tāļāk, bet brāļi sāk gudrot, kas tai zīmē varētu būt? "Cik nelabi, ka mēs neviens nemākam lasīt!"
 "Kā?"muļķītis iesaucās, "kas to teica, ka neviens nemāk? Dodiet šurp - izlasīšu desmit reiz, ja vajadzīgs!" Šie dod arī.


 "Āre! vai netiecu, ka bez manis nekur netiksit? Skat, kas tai zīmē ir! Te jau rakstīts, lai muižā mūs nokauj un pats rakstītājs nav vis nekāds kungs, bet velns! Re nu, kā jūs būtu iedzīti dimbā bez manis!"


 "Vai akls!"šie nu arī atplēš mutes, ko nu darīšot?


 "Ko darīsim? Darīsim tā: to zīmi iznīcināsim un tad ierakstīšu citā zīmē, ka velns pavēlējis velna mātei mums katram kuli naudas dot un septiņus zirgus, bet labus zirgus, jāsim jāšus pasauli redzēt."
 Labi! Tā izdarījuši. Velna māte gan brīnījusies, brīnījusies, kas velnam uz reizi prātā iešāvies savu labumu izšķiest, bet rakstīts ir - jādod. Nu sabērusi zeltu septiņās kulēs, atdevusi to pa priekšu un tad sākusi zirgus vest ārā. Seši zirgi bijuši vareni, bet septītais - tāda ķēvele tikai. Kas to ņems? Neviens neatsaucas. Un ko domāt? - beidzot labie brāļi uzspieduši muļķītim šo nātna ķēvi. Muļķītis atmet ar roku - lai jau - gan iztikšot!


 Zināms, citi brāļi uz saviem ērzeļiem aiziet kā vēji, bet muļķītis, nabadziņš, nekur patikt. Šie jau gabalā - muļķītis tepat vēl mežmalā. Pa to starpu velns pārradies savā muižā un pirmais vārds: vai septiņi brāļi nokauti? Nē, neesot! Tā un tā, taču esot rakstīts bijis, lai zeltu dodot, lai zirgus dodot, kā tad ies kaut?


 To padzirdējis, velns tīri ārprātā un tūliņ savam zirgam mugurā - brāļiem pakaļ. Muļķītis, gar mežmalu čūrodamies, nezin kā uz vienu reizi izdzirdējis - briesmīgs troksnis aiz muguras, paskatās: velns uz sava ērzeļa. Ko nu? Vadzi, šis sāk jau drebēt. Bet ķēvīte mierina: "Nekas, nekas, lai tik gudrie brāļi savas ādas sargā, mēs paslēpsimies biezumos, velns ātrumā aizskries gaŗām, jo tik tuvu pie muižas neiešausies prātā meklēt."


 Labi! šie abi, paslēpušies, stāv saliekušies un velns pilnā spēkā aizpūš garām. Tomēr brāļiem šoreiz izlaimējies - bija iegriezušies jau vienā citā muižā un salīguši par kalpiem.


 Necik ilgi velns bešā jāj atpakaļ un var jau redzēt - zils no dusmām, ka neizdevies panākt. Pēc tāda brīža velns nozudis un nu muļķītis ar savu ķēvi čunčina atkal uz priekšu. 


 Nezin - trešā dienā, vai vēl vēlāk - muļķītis ar savu ķēvi arī ieronas tai pašā muižā, kur brāļi. Salīgst arī strādāt. Bet otrā dienā kungam brīnum muļķītis iepatīkas, viņš to labāki ieceļ par sulaini. Tas nu bija brāļiem kā dadzis. Un ko domāt? - tie nebēdnieki sagudrojuši muļķīti pie kunga apmelot: lai sūtot muļķīti uz velna muižu pēc zelta putniņa, esot lielījies sen dienām to nozagt.
 Kas kungam par bēdām? Sūta arī. Bet muļķītis skaidri zin, ja muižā rādīsies, velns paņems kā zemeni. Viņš raud, te ķēvīte uzprasīs: "Kas nu pa nelaimi?"


 "Tā un tā!"muļķītis izsūdz.
 "Ak tu manu dieniņu! Lai brāļi melo! Nebēdā neko, kāp man mugurā - es putniņu gādāšu!"
 Un tā arī bijis. Muļķītis palicis mežmalā, ķēvīte - kā to darījusi, kā ne - pienes putniņu taisni klāt. Pārjās nu pie kunga, kungs apķer muļķīti: "Vai akls! Tu esi gan vīrs!"


 Tas brāļiem vēl vairāk iekož sirdī. Un ko domāt? - pēc tāda laika atkal sagudrojuši: muļķītis esot lielījies velna muižā zelta putniņa būrīti arī vēl nozagt, lai tik sūtot pakaļ!
 Kas kungam? Sūta arī. Bet muļķītis raud un sūdz atkal savai ķēvei.


 "Nebēdā neko, lai brāļi melo! Kāp man mugurā - es būrīti gādāšu!"Un tā arī bijis. Muļķītis palicis mežmalā, ķēvīte - kā to darījuši, kā nē - pienes būrīti taisni klāt. Pārjās nu pie kunga, kungs apķer muļķīti: "Vai akls! Tu esi gan vīrs!"


 Tas brāļiem vēl vairāk iekož sirdī. Un ko domāt? - pēc tāda laika atkal sagudrojuši: muļķītis esot lielījies velna muižā pašu velnu nozagt, lai tik sūtot pakaļ! Kas kungam? Sūta arī. Bet muļķītis raud un sūdz atkal savai ķēvei.


 "Nebēdā neko, lai brāļi melo! Parunā tik kungam zārku ar divām stiprām dzelzu stīpām - brauksim velnam pakaļ!"


 Muļķītis parunā kungam tādu zārku, kungs ar mieru tūliņ. Otrā dienā ķēve aizvelk zārku velna pils priekšā. Velns ārā: kas tur esot?


 "Esmu eņģelis no debesīm!"tā muļķītis izskaidro, "Dievs tev apsolīja vienu cilvēka dvēseli šinī zārkā, bet tev jānāk iegulties, vai nav zārks par īsu?"


 Velns tādus priekus padzirdējis, tūliņ slaukt! zārkā iekšā. Bet muļķītis klaukt! uzsviež zārkam vāku virsū un pārmet dzelzu stīpas vienā galā, otrā galā. Velns spārdās kā traks pa iekšu, bet nelīdz, ķēve velk pie kunga. Kungs iznāk pretim: "Tu, muļķīti, esi gan vīrs! Met to velnu ar visu zārku dīķī, lai slīkst! Bet no šīs dienas tev nekas vairs nav jāstrādā, ēd manu maizi vesels!"


 Tas brāļiem vēl vairāk iekož sirdī. Un ko domāt? - pēc tāda laika tie iemelš kungam: muļķītis esot teicis - bez darba nevarot izciest, viņš varot visus zaķus sasaukt kopā, ja tik to liek. Kas kungam? Lai sauc, gribot ŗedzēt. Muļķītis ieiet pie ķēves un raud atkal.


 "Nebēdā neko, lai brāļi melo! Parunā tik kungam divas stabulītes: vienu zelta, otru dimanta, uzpūti ganībās zelta stabulīti - tūliņ saskries. Bet ja tev kāds nāktu zaķus pirkt, pārdodi labprāt, tik neļauj mājā nest, uzpūti dimanta stabuli, gan zaķis spruks atpakaļ!"

 Labi! Muļķītis ieiet pie kunga - lai dodot tādas un tādas stabūlītes, tad sasaukšot zaķus. Kungs iedod. Muļķītis iziet ganībās un sāk stabulēt. Ak tu manu dieniņu! kā uzpūtīs zelta stabulīti, sanāks zaķi kā dūmi, un nu šis gana. Te iznāks kunga vienīgā meita pie zaķu gana un kaulēsies vienu zaķi pirkt! Muļķītis pārdod arī, bet par dārgu naudu. Kunga meita paņem vienu zaķi, ietin drānā un ies uz mājām. Līdz labi pie vārtiem - muļķītis uzpūš dimanta stabuli, tā zaķis meitai no drānas ārā un atpakaļ, ko tik māk.

Necik ilgi - iznāk pats kungs vienu zaķi pirkt: cik gribot?
"Ko es tur varu gribēt? Nogriez vienu gabalu no šīs maitas, kas tur dīķmalā guļ, un apēd, tad būsi aizmaksājis."

 Labi! Kungs nogriež gabaliņu no maitas un apēd, muļķītis atdod zaķi. Bet līdz kungs labi pie vārtiem - muļķītis uzpūš dimanta stabuli, zaķis nāk griezdamies atpakaļ. Tas gudrajiem brāļiem atkal skauda - nekā un nekā muļķītim pietikt.

 "Pag!"viņi sagudro "iesim pie kunga un teiksim, ka muļķītis spēj pilnu maisu ar valodu pierunāt. "Labi! Kungs, to padzirdējis, atsaka tā: "Rītu saaicināšu pilnu pili ar viesiem un tad likšu muļķītim ienākt, lai pierunā pilnu maisu ar valodu."


 No rīta sanāca pasauls viesu. Kungs iesauca muļķīti, lai nu pierunājot maisu pilnu ar valodu, viņa viesi arī gribot redzēt. Labi! Muļķītis paņēma maisu un saka runāt: "Mēs bijām septiņi dēli. Tēvs sūtīja mūs pasaulē papelnīties. Atnācām šinī muižā. Te tiku par sulaini, mani citi brāļi par kalpiem. Bet brāļiem tas skauda, tie iemelsa kungam, ka spēju velna muižā zelta putniņu, būrīti un pašu velnu nozagt. Kungs ticēja brāļiem un pavēlēja man to darīt. Izdarīju. Bet brāļiem vēl nepietika: es varot vēl zaķus sasaukt. Labi! sasaucu arī. Bet nu kunga meita iznāca vienu zaķi pirkt, pārdevu par dārgu naudu. Pēcāk iznāca pats kungs arī vienu zaķi pirkt, bet tam ātrāki nepārdevu, kamēr ...maitas - - !


 "Klusi!"kungs uzsauca, "nu jau maiss pilns, nerunā vairs!"Kungs bija tādēļ apsaucis muļķīti, lai viesi nedabūtu zināt, ka viņš maitas gaļu ēdis.
 Bet viesi, to dzirdēdami, brīnum uzteica muļķīti - par tādiem darbiem viņš esot izpelnījies vairāk, nekā kungs spējot samaksāt, bet viņa brāļi esot padzenami, tie nederot ne velnam.

"Labi!"kungs atteica, "es tos brāļus padzīšu arī, bet tev, muļķīti, atdošu savu meitu par sievu."
Tā notika. Brāļi aizgāja ar gaŗu degunu, bet muļķītis, tas ietika tādā laimē, ko nebij ne sapņojis.

# Kaziņa par līgavu
*Difficulty: 0.0034*


Kādā pirtī dzīvojis vecs vīriņš ar savu sieviņu. Abi bijuši no liela vecuma akli un tādēļ nevarējuši ne nu vairs ēst paraudzīt, ne siltuma piegādāt, ne gultiņas uztaisīt, ne istabiņas izslaucīt. Savās nedienās vecīši dienu mūžu guģējušies: «Kaut jele mums bērniņš būtu, kas aptecētu un apgādātu!»


 Vienu vakaru vecītim iegribējies dzert. Viņš teicis: «Redz, sieviņa, būtu nu mums maza meitiņa, tā tūlīt aiztecētu uz avotiņu!»


 Līdzko vecītis tos vārdus izteicis, tā ienākusi balta kaziņa, sacīdama: «Es esmu jūsu meitiņa, atnesīšu ūdeni, paraudzīšu kuramos, salasīšu sēnītes, odziņas, uztaisīšu gultiņu, izslaucīšu istabiņu!»


 To dzirdēdami, vecīši no prieka raudājuši. Bet kaziņa abus klusinājusi: «Kuš! kuš! Kā nu tukšā dūšā raudāt? Tūlīt atnesīšu ūdentiņu, paraudzīšu žagariņus, izvārīšu putriņu.»


 Kaziņa uzbāzusi slaucenīti uz radziņiem, atnesusi ūdentiņu, sakūrusi uguntiņu, izvārījusi gardu, gardu putriņu un nolikusi vecīšiem priekšā. Vecīši paēduši, kaziņai tencinādami, un tad gulējuši tai naktī tik maigi kā debesīs.


 Tā tas gājis ilgu laiku. Te kādu dienu citas meitas norunājušas iet ogot. Kaziņa uzbāzusi ir savu vācelīti uz radziņiem un aizgājusi līdz. Līdz pusdienai citām ogotajām vācelītes bijušas tik pusē, bet kaziņai jau pilna.


 Kaziņa nolobījusi alkšņa turzu, necik ilgi — turza arī pilna. Patlaban tā gribējusi otru turzu lobīt, bet tai pašā brīdī laidusi spoža karīte garām un apstājusies pie kaziņas. No karītes izkāpis smalks kungs un prasījis: «Kas tu par kaziņu, ka tik daudz ogas salasi?»
 «Esmu pirtnieku meitiņa, ogas lasu tētiņam un māmiņai.»

 Kungs nu paņēmis kaziņu, aizbraucis uz pirti pie vecajiem un solījis lielu naudu par kaziņu. Bet vecie atteikuši: «Kaziņu nepārdodam ne par kādu naudu!»


 Beidzot, kad kungs apņēmies vecīšus savā pilī uzturēt, tad vecīši pielaidušies un aizbraukuši līdz uz pili ar visu kaziņu.
 Pilī vecajiem sviežas brangi, kā jau pilī.

 Bet nu gadījās — kungam reiz uz veselu nedēļu jāaizbrauc. Viņš lūdz savas trīs māsas, lai kura katra pa to laiku pieņemtu kaziņu pie sevis. Abas vecākās māsas par to negrib ne dzirdēt;jaunākai māsai cita sirds: tā pieņem labprāt un vēl guldina uz zīda spilveniem. Otrā nedēļā kungs pārbrauc un pasaka māsām, ka tai un tai muižā lieliskas dzīras — lai tik nu taisoties. Dzīru dienā vecākās māsas jau itin agri papēžus vien min, bet jaunākā atsaka brālim: «Brauc, brauc tu ar māsām, es palikšu mājā pie kaziņas!»


 Šie trīs aizbrauc. Vakarā, tumsai metoties, kaziņa saka: «Māsiņ, vai nebrauksim mēs lai uz dzīrām?»


 To dzirdēdama, jaunākā māsa saraujas, jo tai nebija ne prātā nācis, ka kaziņa ir runāt māk.


 «Vai, kaziņa, kā man tas nebija ne prātā no tevis valodiņu dzirdēt!»


 «Lai, lai, māsiņ, tik nesaki to savām māsām, tavs brālis gan to zina, bet tas cieši apņēmies to nevienam neteikt. Tavām māsām cieta sirds, ar tām man netīk ielaisties. Bet saki — vai brauksim?»
 «Brauktu gan — kā lai aiztiek?»
 «Nekas, pagaidi!»

 Kaziņa nu iztek laukā un iebrēcas. Tā tūlīt sudraba karīte klāt ar četriem zirgiem, diviem kučieriem, diviem sulaiņiem. Sulaiņi ienes abām sudraba drānas;kaziņa norauj savu kažociņu, satin to un paglabā, uzvelk sudraba drānas un pārvēršas par daiļu meiču. Kučieri nu tik noplīkšķina pātagas, un — viens divi! — karīte dzīrās klāt. Ieiet iekšā: visi kungi saplok un nevar izbrīnīties, no kuras zemes tādas atbraukušas. Kaziņas kungs paņem kaziņu uz deju un domā pats pie sevis: «Ja varētu šo daiļo meiču dabūt, tad tūlīt precētu!»

 Viņš sāk apprasīties, bet šī neteic ne pagalam, no kurienes tāda. Nu, kad neteic, tad kungam cits padoms pie rokas — viņš klusi pavēl diviem jātniekiem gataviem būt un pēc dzīrām sudraba karītei pakaļ dzīties, lai izzinātu, kur karīte paliek. Bet ir tas neizdodas, jo sudraba karīte acumirklī nozūd, ka nedabū ne apskatīties.


 Šīs divas jau sen mājā, sen pārģērbušās, sen izgulējušās, turpretim kungs ar savām māsām tik otrā rītā pārrodas.


 Vecākās māsas vēl nebij ne pār slieksni pārkāpušas, kad tūlīt pirmais vārds: «Vai, māsiņ, ko mēs redzējām! Tur atbrauca sudrabota karīte ar sudrabotām princesēm. Gribējām gan izzināt, no kurienes tās tādas, bet nevarējām un nevarējām, aizgāja kā viesulis. Vai, māsiņ, kas tev deva redzēt?»
 «Lai, lai, kas tad no lielas redzēšanas atkal nu ir?»

 Pēc kāda laika cits kungs atkal tur lielas dzīras, pats ķēniņa dēls arī tur ielūgts. Dzīru dienā vecākās māsas itin agri papēžus vien min, bet jaunākā atsaka brālim: «Brauc, brauc ar māsām, es palikšu pie kaziņas.»


 Šie aizbrauc. Tumsai metoties, kaziņa iztek laukā, iebrēcas, un te tūlīt zelta karīte ar četriem zirgiem, diviem kučieriem, diviem sulaiņiem klāt. Sulaiņi ienes zelta drānas;kaziņa norauj savu kažociņu, satin to un paglabā, uzvelk zelta drānas un pār-vēršas par staltu meiču. Kučieri nu tik noplīkšķina pātagas, un -viens divi! - karīte dzīrās klāt. leiet iekšā: visi saplok un nevar izbrīnoties, no kuras zemes tādas atbraukušas. Kaziņas kungs paņem kaziņu uz deju un ķēniņa dēls kaziņas kunga jaunāko māsu. Dejojot abi - kā kaziņas kungs, tā ķēniņa dēls — domā: «Kaut varētu tādu skaistuli reiz par sievu dabūt.»


 Ķēniņa dēlam patīk kaziņas kunga māsa, kaziņas kungam tā, kura jau viņreiz patika. Tomēr ko tas viss palīdz? Šīs nesakās un nesakās, no kurienes tādas. Nospriež atkal jātniekus pakaļ laist, bet velti - karīte pazūd kā miglā!

 Otrā dienā vecākās māsas pārbrauc un stāsta: «Vai, māsiņ, ko mēs redzējām! Tagad atbrauca zelta karīte ar zelta princesēm, bet, kur viņas palika, to nezinām. Gan gribēja pats ķēniņa dēls izzināt - nelīdzēja. Kas tev to deva redzēt?»
 «Lai, lai, kas tad nu no lielas redzēšanas atlec?»

 Pēc kāda laika pats ķēniņa dēls taisa dzīras un salūdz visu -visādus ļaudis. Dzīru dienā vecākās māsas itin agri papēžus vien min, bet jaunākā māsa atsaka brālim: «Brauc, brauc tu viens pats ar māsām, es palikšu pie kaziņas!»
 Šie aizbrauc. Tumsai metoties, kaziņa saka uz jaunāko māsu:

 «Vai zini, māsiņ, šovakar mans laiks nobeidzas par kaziņu būt.


 Tagad apvilkšu dimanta drēbes un tad arī viņas valkāšu, tu tāpat.


 Kaziņas kažociņu ietīšu lakatiņā, iedošu sulainim, un, kamēr mēs uz dzīrām būsim, lai sulainis kažociņu sadedzina.» Kaziņa nu iztek laukā, iebrēcas, un tā tūlīt dimanta karīte ar četriem dimanta zirgiem, diviem kučieriem, trijiem sulaiņiem klāt. Tam vienam sulainim kaziņa iedod drānu kušķīti un nosaka tā: «Šo kušķīti tu sadedzini, kamēr mēs abas uz dzīrām esam! Bet neskaties, kas tur ietīts, citādi tu nelaimīgs uz visu mūžu!»


 To sakot, abas dimanta drēbēs iekāpj karītē un - viens divi! -nolaiž ķēniņa dēla pilī. leiet iekšā: visi saplok un nevar izbrīnoties, no kuras zemes tādas gadījušās. Kaziņas kungs paņem kaziņu uz deju un iečukst ausī: «Kaut varētu tevi par sievu dabūt!»

 Ķēniņa dēls paņēmis kaziņas kunga jaunāko māsu uz deju un iečukst arī tai ausī: «Kaut varētu tevi par sievu dabūt!»


 Bet, līdzko šos vārdus izteikuši, te kaziņa pietek jaunākai māsai klāt un iečukst: «Brauksim tūlīt mājā, jo mana kaziņas āda rūk rūkumā!» Acumirklī šīs pazūd, ka nedabū ne apskatīties.


 No rīta kungs pārbrauc pie beigām nobēdājies. Jaunākā māsa iztek dimanta drēbēs brālim pretim un prasa: «Brālīt, vai nu gribi savu kaziņu redzēt?»


 «Gribu, gribu, bet saki man - kur tādās drēbēs ietiki? Vai nebiji tā, kura vakar ķēniņa dēlam nozuda?»
 «Lai nu kā, bet vai gribi, lai tev tavu kaziņu parādu?»

 Kamēr šie tā runā, kaziņa iznāk un parādās kungam. Kungs, to redzēdams, priekos noģībst. Jaunākā māsa nu ņemas visu izstāstīt. Visi priecājas, tik vecākajām māsām nebija labi ap dūšu. Viņas knaibīja pirkstus un nožēloja, ka pret kaziņu tādas bijušas.


 Otrā dienā ķēniņa dēls, par to dzirdēt dabūjis, kunga pilī klāt un tūlīt sarunā kāzas taisīt. Tās tik bija kāzas! Ķēniņa dēls ar jaunāko kunga māsu sēdēja vienā galda galā, kungs ar savu senāko kaziņu - otrā galda galā.


 Abi vecīši, senākie pirtnieki, arī bija kāzās. Kungs diezgan nevarēja vecīšiem patencināt, ka toreiz neliegušies ar savu kaziņu uz pili nākt.


# Attapīgā meita
*Difficulty: 0.0034*



 Kāda kunga meita bija iemīlējusi nabaga kalpa dēlu. Meita labprāt puisi precētu, bet to labi zin: kā teiks tēvam, tas nelaidīs. Vai tur nav gals rokā? Tomēr beidzot kunga meitai iešaujas labs padoms prātā. Viņa lūdz tēvu, lai pieņemtu puisi par savu sulaini. Varbūt, ja tik sulainis tēvam labi iztaptu, ka tad vecais pēc kāda laika apdomājas un atvēlē abiem precēties. Bet, tādu ceļu iedama, nabadzīte tālu netika. Pavārs jau pirmā nedēļā saodis, kas jauniem ļaudīm aiz ādas. Tas pasaka kungam, un nu uguns pie pakulām. Kungs liek sulaini iebāzt maisā un uz piedarbu aiznest, lai tas badā nomirtu. Meitai puiša ļoti žēl, bet neko darīt — neuzdrošinās ne raudāt. Te otrā dienā kungam ievajagas kaut kur ciemā aizbraukt. Meitai nu bija laiks puisi atpestīt. Viņa izlaiž to no maisa, sacīdama: «Ej, puisīt, pie ķēniņa, kalpo tur. Nerādies te tik nevienam, lai tēvs labāk domātu, ka tu maisā esi badā nomiris.» Puisis aiziet pie ķēniņa un salīgst.


 Drīz pēc tam ķēniņam izceļas karš ar otru ķēniņu. Un, re, ko nu kunga meita sadomājusi? Viņa pārģērbjas vīriešu drēbēs, aiziet pie tā ķēniņa, kur puisis, un piedāvājas ķēniņam par karavīru. Ķēniņam kara laiks, tas pieņem. Bet nu bija gan ko redzēt, ko sievietis, vīriešu svārkos iekāpis, spēj darīt! Lai kāds nāk — nost kā muša. Ķēniņš tādu karavīru vēl nebija atradis. Viņš ieceļ to par pašu karavadoni. Tie bija gan brīnumi. Nevienam tas ne prātā, ka tik sirdīgs karavīrs kunga meita. Tomēr kas tiesa, tas tiesa. Jaunais karavadonis pārvar ienaidnieku, nobeidz karu ātrāki, nekā ķēniņš to būtu domājis. Pēc kara ķēniņš nezin, cik samaksāt jaunajam karavadonim, bet karavadonis atsaka: «Ko, ķēniņ, tur tik daudz maksāt? Atdod man tik to puisi, ko viņreiz salīgi par sulaini, — pietiks!»


 Ķēniņš atdod. Puisis noiet pie karavadoņa, un, saprotama lieta, tam ne jausmas, ka tā viņa paša līgaviņa. Otrā dienā karavadonis izstāsta puisim visu atgadījumu un tad pamāca tā: «Pārģērbies tagad manās karavadoņa drēbēs un pēc trim dienām atnāc pie mana tēva mani par līgavu bildināt. Tādam varenam karavadonim viņš savu meitu neliegs. Es steigšos uz māju un nelikšos ne zinot. Ja tēvs prasīs, kur tik ilgi esmu bijusi, tad teikšu, ka mežā apmaldījos.»


 Pēc trim dienām puisis karavadoņa drēbēs klāt, un pirmā runa tūlīt: vai kungs nedošot viņam savu meitu par sievu.


 «Ak tu manu dieniņu!» kungs iesaucās. «Tādam varenam vīram nu meitas liegšu. Ja patīk — rītu tūlīt kāzas!»


 «Labi, dzersim rītu kāzas!» puisis atbild.


 Tā notiek. Pēc kāzām jaunais pāris ņemas visu izstāstīt. Kungs iesākumā gan tā kā dusmojas, bet vēlāk saka: «Kas izliets, tas izliets — sasmelt vairs nevar. Es pārskatījos, kad jūsu patiesīgo laimi gribēju ārdīt, un jūs abi pārskatījāties, kad mani, vecu vīru, piekrāpāt. Bet kas bijis — bijis, uz priekšu dzīvosim saderībā.»






# Kā skudra kļuva par pašu stiprāko
*Difficulty: 0.0034*


Lielajā Ķērpju mežā bija iestājusies vasara un rosība tajā nerimās ne dienu, ne nakti. Putniem un zvēriem darba pilnas rokas – vālodzēm, lakstīgalām, sīļiem, žubītēm un ķauķiem jāpaplašina un jāuzlabo ligzdas, jo meža veikalā šajā gadalaikā pieejams plašākais būvmateriālu klāsts, bebrs atkal izdomājis palielināt piemājas baseinu un jau agri no rīta redzams ar aizsargķiveri galvā zāģējam baļķus, lai uzceltu augstāku dambi un uzpludinātu gar mežu tekošo upi, lapsu māte tikmēr alā māca mazos viltniekus medību lietās, bet kad pienāk nakts, ved lapsēnus dienā uzzināto pārbaudīt pašiem: uzost zaķu un peļu pēdas, nemanīti piezagties un saķert medījumu zobos.


 Stirnas un brieži ganījās Ķērpju meža pļavās un rīkoja skriešanas, lekšanas, bet daži, stiprākie, arī badīšanās sacensības, kuru laikā mežs klaudzēja, rībēja un brakšķēja briežu varenajiem ragiem sasitoties. Dažu labu reizi kādam no šiem cīņā izgāja plāni un mājās bija jādodas bez skaistās galvas rotas.


 Un te vienā jaukā dienā visā Ķērpju mežā tika izlīmētas afišas, kas ziņoja par gaidāmo meža olimpiādi, kurā aicināti piedalīties visi putni, zvēri un pat kukaiņi. Ziņas izplatījās vēja ātrumā visos Ķērpju meža rajonos, par to runāja visur: Neaizmirstuļu gravā, Zaļoksnajā gāršā un Tumšajā biežņā.


 Varžu papi nevarēja rimties kurkstēt dīķī līdz vēlai naktij apspriezdami savas iespējas augstlēkšanā un piepūta vaigus, ja kāds apšaubīja viņu varēšanu. Vāveres uzsāka cītīgus treniņus mākslinieciskajā vingrošanā lēkādamas pa koku zariem, metot kūleņus, kā arī visādīgi lokoties un staipoties. Mierā nestāvēja arī caunas un sermuliņi iestudējot savas programmas, jo bez cīņas šie zobgalīgajām vāverēm padoties netaisījās.


 Bebri, ūdri un ūdensžurkas lielajā dambī atkārtoja visus peldēšanas veidus, bet vakaros posa kažokus, lai olimpiādes dienā tie mirdzētu un laistītos. Tikai gliemeži visā kņadā noraudzījās ar lielu neizpratni, jo vēl joprojām nebija paspējuši nokļūt līdz nevienai afišai, bet pastāstīt neviens šiem neko nevarēja, jo gliemežu ausis ir pārāk mazas, lai kaut ko dzirdētu. Dienas paskrēja nemanot, līdz olimpiāde bija klāt un viss Lielais Ķērpju mežs bija gluži kā sastindzis svinīgā pasākuma atklāšanu gaidot.


 Svarīgā diena beidzot bija klāt. Lielā Ķērpja meža iemītnieki pulcējās Zaļoksnajā gāršā, kur tos aicināja meža baložu pūstās dūdu skaņas, ko papildināja dzeņu bungu rīboņa, kukaiņu sanoņa un raibu raibais putnu koris. Turklāt viņi ne tikai priecēja skatītājus ar savām skaņajām balsīm, bet arī ar krāšņu priekšnesumu: pašā pļavas vidū dejoja dzērves, rubeņi, zosis un pīles;vanagi un piekūni gaisā rādīja elpu aizraujošus trikus, sīļi, dzeņi un citi košie putni griezās riņķī savus skaistos, raibos svārkus zibinādami, bet apkārt tiem visiem kā plata pelēka lente šaudījās un viļņojās sīkputniņi: ķauķi, strazdi, cielaviņas, žubītes.



 Kad dziesma bija galā, gāršas vidū iznāca Lielā Ķērpju meža svarīgākais un cienījamākais iemītnieks – brūnais lācis Pinkainis, kuru pavadīja lūšu svīta. Ar skaļu rēcienu Pinkainis pasludināja olimpiādi par atklātu un aicināja visas komandas soļot goda apli un pats stājās kolonnas priekšā, viņam sekoja milzīgie aļņi, staltie brieži un tramīgās stirnas, aiz tiem nāca lūši izslējuši gaisā ausis, kuru galos iesieti melni pušķīši. Pēc viņiem - pelēkie vilki, aiz šiem atkal koši oranžsarkanās kuplastes lapsas, garkājainie jenotsuņi, tusnīgie āpši, bebri, ūdri, ūdeles, seski, sermuļi, vāveres.


 Putni bija izveidojuši savu daudzkrāsaino apli augstu gaisā. Pēc svinīgās un grandiozās parādes dalībnieki apņēmības pilni devās uz savu sporta disciplīnu starta vietām, jo uzvarētājus gaidīja ne tikai gods un slava, bet arī neaizskaramība, kas nozīmēja, ka tie, kuriem kaklā tiks kārtas medaļas, mežā vienmēr varēs justies droši, jo viņus neviens nedrīkstēs aiztikt vai izmantot par barību.


 Kamēr aļņi, stirnas, lūši un vilki gatavojās barjerskējienam, bija sākušās daiļlēkšanas sacensības dambī. Uz starta līnijas stāvēja bebrs, ūdrs, ūdensžurka un varde. Pirmā nira ūdensžurka Vanda: labi ieskrējusies Vanda no visa spēka atspērās pret tramplīna malu un tad kā meteors šāvās iekšā ūdenī ar skaļu plunkšķi, kas uztaisīja tādas šļakatas, ka uz dambja stāvošie tiesneši stārķi palika slapji no galvas līdz kājām.


 „Divi punkti no pieciem!” skanēja vērtējums.


 Nākamais rindā stājās bebrs Grauzis. Viņš bija izvēlējies citu taktiku, proti, pienācis pie tramplīna malas, viņš nedaudz palēcās un ienira ūdenī, ar kritienu radot liegus vilnīšus apļa formā. Skatītāji sita ķepas kā negudri, kad Grauzis varen lepns izkāpa no ūdens, bet tiesneši paziņoja: „Četrarpus!”


 Ūdram veicās mazliet mazāk un bija atlicis pēdējais dalībnieks – varde Varis, kuru uzmundrināja viss Pureņu dīķa kurkstošais bars ar skaļiem: „Kvā, kvā, Varim jāuzvar! Kvā, kvā, tas ir jāizdar’!” Varis paglūnēja uz stārķiem, no kuriem šim ik dienas bija jāuzmanās. Ar skaļu „Kvāks!” viņš atspērās un šāvās gaisā apmetot vairākus kūleņus ļaujot saules gaismā iezaigoties piegulošajam peldtērpam un ar skanīgu plunkšķi iekrita ūdenī. Varis iznira un pirmais, ko dzirdēja bija stārķa negribīgi teiktais: „Pieci!” Neticami, bet viņš bija uzvarējis!


 Pavisam negaidītu pārsteigumu augstlēkšanā sagādāja vilka Kauča vilnā mītošā blusa Milda uzlecot divdesmit reižu augstāk par savu augumu atstājot kaunā pat lecīgo zaķi Ļipastu, kurš pirms olimpiādes vai visam mežam bija izlielījies, ka pēc uzvaras varēs bez bažām skraidelēt pa Neaizmirstuļu gravu un rādīt pigu lapsām. Viņš no šīm bēguļo joprojām.


 Barjerskrējienā, kā jau daudzi bija paredzējuši, uzvarēja briedis Aškājis, lapsa kūmiņš Rudastis plūca laurus orientēšanās disciplīnā, ātrlidošanā nepārspējams bija ērglis, bet sacensības, kurus meža iemītnieki gaidīja ar vislielāko nepacietību, jo tajās piedalījās pats lācis Pinkainis, bija svarcelšana.


 Zaļoksnās gāršas vidū iznāca ķepainis un maza, maza skudriņa. Iedegās jāņtārpiņu prožektoru tūkstoši un pļavā iestājās pilnīgs klusums, ko pāršķēla dzeņu bungu rībināšana. Lācis, sakopojis visus spēkus un skaļi ierūcies, pacēla gaisā milzīgu ozolkoka bluķi, tik pat lielu un resnu, cik viņš pats. Visi uzgavilēja un skaļi sauca urravas. Likās, ka mazajai skudriņai nav it nekādu cerību. Taču mazais kukainītis bija pavisam mierīgs. Viņš piegāja pie milzu pūpēža, kas bija desmit reižu lielāks un smagās par viņu pašu un ar rāvienu to pacēla gaisā.


 Kopš šīs olimpiādes skudra tika atzīta par lielāko un varenāko stiprinieku mežā un viņu cienīja un godāja ne tikai visi putni, zvēri un citas radības, bet arī cilvēki, kuri nekad nepostīja un neaizskāra skudru mājas – pūzni, jo kuram gan gribas saķerties ar tādiem spēkavīriem.




# Brīnums
*Difficulty: 0.0034*


 Kāda ķēniņiene neieredz savu bērnu. Viņa saka uz ķēniņu: "Sapņos redzēju, ka mūsu meitene padarīs mums lielu negodu, tādēļ aizsūtīsim pie laika viņu uz svešumu."
 Bet jaunā princese, to padzirdējuse, ataicina raganu, sacīdama: "Man nolikts svešumā dzīvot. Vaj nevari caur buršanu parādīt, kā var dzīvs kustonis piedzimt?"
 Labi, labi - parādīšot gan. Ragana nu salasa no visām zvēru krēpēm pa spalviņai, pa sariņam un no visām zvēru putam, kas iz mutes kritušas, pa lāsītei. To visu tā sajauc kopā un tad izcepj tik lielu muskulu, kā dūri. Nu tā iedod muskulu princesei un piesaka: "Ja tu izcepto muskulu zobiem arvienu paknaibīsi, tad no muskuļa piedzims tas, ko vēlējies redzēt."


 Pa to starpu ķēniņš bij licis kuģīti uztaisīt ar tādu istabiņu, kur durvis no iekšpuses neieraugāmas. Šai istabiņā tas pavēl lielu daudzumu visādu ēdienu sakraut. Un, kad viss tas padarīts, ķēniņš ieved jauno princesi istabiņā, aiztaisa durvis un palaiž kuģīti jūŗā, lai aiziet savā vaļā. Princese pilnīgi bij ieslēgta, jo istabiņas durvis no iekšpuses it nekur nav ieraugāmas, lai skatās, lai meklē, kur grib. Pirmo dienu princesei ļoti garš laiks, bet otrā dienā tā atminās raganas muskuļa. Knaši viņa sakampj muskulu un sāk ar to darboties: gan kodaļāt zobiem, gan knaibīt nagiem. Vēl nekas. Otrā rītā rauga vēl kodaļāt, tomēr kā nekas, tā nekas. Trešā rītā ņemsies kost, lai zobi krakst un kniebt, lai nagi brikst. Tas līdzēja: muskuls sašķīda un no drupačām rodas tāds kustonis, kas ne sunim, ne kaķim līdzīgs. Bet tas trakākais vēl tas: kustonis aug acīm redzot un ēd tik daudz, ka ne piedot. Divās, trijās dienās tas izaudzis zirga lielumā un apēdis gandrīz visu līdz doto barību. Kad beidzot visa barība bij apēsta, tad kustonis iesaucās: "Laid mani ārā! Gribu pasauli redzēt, gribu citu barību pagādāt."


 "Labprāt tevi laistu," princese atbild, "ja tik durvis atrastu."


 To dzirdēdams, kustonis ilgāk nemaz negaida, kā iet, tā izlauž braikt! ar spēku istabai durvis. Abi nu gan bij brīvi, bet tagad atkal citas bēdas, nav vairs ne drupačiņas ko ēst. Bet kustonis drīzi apdomājās, viņš sadabū virvi, apsien vienu galu sev ap vidu, otru piesien pie kuģa, tad ielec ūdenī, sāk peldēt un kuģi uz priekšu vilkt. Tā tas mocās trīs dienas, trīs naktis, kamēr tomēr beidzot izvelk kuģi pie malas, netālu no kādas pilsētas. Kuģi jūrmalā piesējis, tas atstāj princesi vienu pašu un steidzās uz pilsētu barību pameklēt. Ieiet pilsētā, visi brīnās, kas šis par tādu savādu kustoni. Bet kustonim viena alga, vaj brīnās, vaj nebrīnās, viņš tik prasa, lai dodot ko ēst.

 "Kā lai tev ēsti dodam, kad nezinām, kā tevi sauc," pilsētnieki atbild. "Kā mani sauc! - par Brīnumu mani sauc. Vaj nu sapratāt? Vaj nu dosiet ēst?"


 "Dosim, dosim!" pilsētnieki atbild un iznes vienu klēpi maizes. Bet priekš Brīnuma viens klēpis nekas. Nu iznes otru klēpi, vēl nepietiek. Iznes trešo, Brīnums apēd ir to un tad uzprasa vēl ceturto klēpi priekš princeses. Pilsētnieki iznes ceturto klēpi maizes un grib zināt, kas tā par princesi, kam maize vajadzīga. Uz to Brīnums atbild īsi: "Tā ir tā princese, kas mani izaudzināja."


 Bet tai pašā pilsētā dzīvojis arī ķēniņš. Līdz ko nu Brīnums aizgājis, tā pilsētnieki visi pie ķēniņa projām, sacīdami: "Klausies, ķēniņ, te jūrmalā atkūlies savāds kustonis ar vārdu Brīnums. Tam esot uz kuģa viena princese klāt. Eij, skaties, kad tik nav tava paša princese, kuru aizvakar zagļi, slepkavas, nozaga."


 To dzirdēdams, ķēniņš tūlīt sasauc karaspēku un iet pie kuģa princesi atprasīt.
 Aiziet, Brīnums iznāk pretim un noprasa, ko karaspēks īsti gribot ?


 "Gribam, lai tu princesi atdodi."


 "To gan nē!" Brīnums atcērt.


 "Nu, ja ar labu neatdosi, tad sāksim cirst un nonāvēsim tevi."


 Tos vārdus dzirdēdams, Brīnums vairāk negaida, viņš sāk brīnumus rādīt ar savu spēku un netaupa nevienu, kamēr viss karaspēks pagalam. Tik ķēniņš izglābjas. Tas nokrīt Brīnumam pie ceļiem un lūdzas, lai atstājot viņu dzīvu.


 "Tā pavisam cita valoda!" Brīnums iesaucās, "kāpēc nenāci tūlīt ar laipnību, tad tavs kara spēks būtu palicis dzīvs?"


 "Jā, ko lai dara," ķēniņš atbild, "princese man nozagta un ļaudis man ieteica, ka tev viņa esot."
 "Tad ļaudis melojuši. Nāc pats skaties, tur kuģī viņa ir, tad redzēsi, vaj tā būs tavējā." Ieiet kuģī: nav vis. Bet Ķēniņam jaunā princese tā patīk, ka labprāt viņu precētu, jo gadi seši jau aiztecējuši, kamēr tam ķēniņiene miruse un ilgāk par atraitni dzīvot tam īsti netikās.


 "Vaj dzirdi, Brīnum?" ķēniņš iesaucās, "tu varētu ar princesi labāk pie manis pilī dzīvot, nekā šinī kuģī."


 "Kālab ne, - iesim!"


 No rīta ķēniņš saka tā uz Brīnumu: "Vaj dzirdi? Tava princese varētu pie manas vecākās princeses palikt, iesim mēs raudzīt manu jaunāko princesi uzmeklēt, kuru zagļi, slepkavas aizvakar nozaga. Varbūt, ka tur lielajā mežā neģēļus atrodam un princesi izpestām."


 "Labi - iesim!"


 Brīnums ar ķēniņu izmeklējas vienu dienu, nekā, izmeklējas otru dienu, nekā. Trešā dienā tie pamana dūmus. Iet klāt: jā, liels slepkavu bars sildās gar uguni un jaunākā princese vāra neģēļiem ēst. Līdz ko slepkavas nācējus pamana, tā viss bars kājās un šiem diviem virsū. Bet Brīnumam nebij ne labs pagrābiens, viss slepkavu bars guļ kā blāķis. Ķēniņš savu bērnu atdabūjis nezin kā priecāties. Par pateicību tas atdod jaunāko princesi Brīnumam par sievu un apsola vēl labu gabalu no valsts. Labi, - Brīnums pateicās.


 Bet no tās dienas vecākā princese vairs nevar savu jaunāko māsu labi ieredzēt, tamdēļ ka gājuse pie Brīnuma, pie tāda zvēra. Viņa tīko māsai atriebties un pat to nonāvēt. Kādu nakti tā paņem tēva zobinu un ielien māsas istabā, lai izpildītu, ko apņēmusēs. Bet pa tumsu tai vīlās, māsai cērtot, iecirta Brīnumam. Un kā par laimi tam bij tā notikt, Brīnums caur šo cirtienu acumirklī pārvēršas par daiļu cilvēku.


 No rīta nu bij prieki lielu lielie. Vecākā princese vēl tā ka baidītos par saviem darbiem, bet senākais Brīnums to apķer, sacīdams: "Paldies, ka to tā darīji! Man tā bij nolemts par cilvēku tikt."


 Drīz pēc tam ķēniņš apprec to princesi, kuŗu uz kuģa ieskatījies. Un nu abi pāri dzīvo laimīgi.








# Ēdieni
*Difficulty: 0.0034*


Vecos laikos Dievs esot staigājis pa zemes virsu, pie kam pārvērties drīz par ceļa vīru, drīz par ubagu. Tā reiz viens nabags, kas bijis Dievs, iegājis kādā mājā, sveicinājis ļoti laipni mājiniekus un lūdzies kaut kur apsēsties. Viena sieva nosēdinājusi nabagu sev blakām un sākusi, savu mazo dēliņu auklēdama, ar nabagu jautri tērzēt. Nabagam tāda laipnība patikusi un tādēļ projām iedams sacījis: «Tagad nu man jāiet, bet par tavu laipnību gribu tevi no grūtās bērnu auklēšanas atsvabināt: liec maziņo zemē - viņš staigās!»


 Sieva, to dzirdēdama, smējusies pilnā kaklā: «Nē vecīt! tu runā skaidri, kā jau tāds vīrišķis, kas par bērniem nekā neprot. Tik mazu bērniņu zemē likt, lai kristu un sasistos, to jau neļaušu ierunāties.»


 Kad nabags pa trim lāgām izrunājies un tomēr sievu pie tam nepiedabūjis, tad aiziedams teicis: «Ja neklausi, tad čunkā līdz gadam, kamēr pats no sevis staigās!» Tādēļ vēl šobaltdien bērni pirmajā gadā nestaigājot.


 No tās mājas Dievs nogājis uz citu un nosēdies pie ugunskura. Saimniece patlaban uzlikusi pusdienas katlu un tecējusi uz klēti pēc aizdara. Dievs tamēr piepildījis katlu līdz malām ar visgaršīgāko barību. Bet saimniece to nenojēgusi un tādēļ pukojusies: «Kad tevi jupis! Katls piegāzts līdz malām! Kur nu tik daudz putras lai lieku? Tīri posts! Tu nedrīksti ne pēdas aizkustēt, kad jau viss otrādi padarīts.»


 To dzirdēdams, ubags atteicis: «Es, es pielēju katlu pilnu, bet ja negribi, tad lai paliek tik, cik bijis!» Katls tūdaļ noplacis līdz pusei. Tādēļ ir vēl šodien, saimniecēm vārot, katli iet pāri, bet kad barība gatava, tad vairāk nav kā pusē.


 Tagad Dievs, ubags, gājis gar trešo māju un ieraudzījis uz lauka sieviņu vārpas lasām.


 «Nu, labdien! Tev gan sieviņ, kā redzu, ļoti grūti klājas.»


 «Paldies, paldies! vecīt, grūti jau pārlieku, ja maizīte pirkstiem salasāma.»


 «Nu, vai dzirdi!» Dievs iesaucies. «Ej uz māju, klētī būs visi apcirkņi pilni graudu.»


 «Paldies, paldies! bet vai samalts arī būs?» sieva činkojusies.


 «Ja tev vēl ar graudiem nepietiek, tad vārpačo tikai tālāk, nepiepildāmiem nedodu nekā!» Dievs atteicis un aizgājis uz ceturto māju naktsmājas lūgties, bet saimnieks nedevis. To dzirdēdams, ubags iesaucies: «Ptrr!» caur ko saimnieks acumirklī pārvērties par zirgu. Ubags mājas ļaudīm stingri noteicis, lai zirgam cita nekā nedodot, kā garkūļu salmus ēst, un tad aizgājis uz kaimiņiem pārgulēt. No rīta ubags gājis uz zirga māju atpakaļ, pārvērtis zirgu par cilvēku un tad pazudis.
 Nu saimnieks nomanījis, ka ubags bijis Dievs un no tā laika neatraidījis neviena ubaga.

# Kā zirgu puisis kunga meitu izpelnās
*Difficulty: 0.0034*


Kādam puisim jākalpo pie ļoti barga kunga par zirgu puisi. Lai gan zirgi bij apkopti uz to labāko, tad tomēr kungam nekad nebij labi, viņam tikās puisi mūžam paķircināt. Beidzot tas aizliedza pa dienu ir zirgus sukāt - vajagot pa nakti bez uguns nosukāt. Neko darīt - nabaga zirgu puisim jāmocās vaj grib vaj negrib. Tā paiet daži gadi. Te kādu vakaru kungs iesauc puisi iekšā un saka: "Vadzi, šonakt tu man nosukā zirgus labi spožus. Rītā, saulei lecot, pavadīsi mani aiz viņa meža."


 Labi - no rīta kungs ar zirgu puisi aizbrauc. Līdz ko mežam cauri, kungs liek zirgus atpakaļ braukt un pats paliek turpat. Puisis gan brīnās, kas kungam par vajadzību mežā palikt;tomēr, kas viņam daļas - griež zirgus apkārt un brauc. Caur mežu braukdams, puisis tāpat gara laika pēc darbojas ar pātagu drīz gar zemi vilkdams, drīz mīkstajā sūnā cirzdams. Te nejauši pātaga uzcērtas skaistai putna spalviņai. Puisis aptur zirgus un grib redzēt, kas tā par tādu savādu spalviņu. Izlec pakaļ, tavus brīnumus! Spalviņa tīra zelta.


 "Tādas lietas nevar zemē atstāt!"puisis iesaucas un iebāž pacēlumu kabatā. Bet zirgs, kurš pa labo roku iejūgts, atsaka: "Nepriecājies bez laika, spalviņas dēļ tev klāsies diezgan slikti."


 "Ak, kas par niekiem! Uz tādu vīzi vairs nedrīkstēs nekā pacelt,"puisis atcērt un laiž uz mājam. Spalviņu tas noliek zirgu stallī un nesaka nevienam, ko pacēlis. Tā atnāk nakts, kur jāiet pēc veca ieraduma zirgi sukāt. Aiziet stallī, viss stallis no zelta spalviņas spožuma tik gaišs, kā dienu. "Tata labi!"puisis priecājas, "nu vairs nebūs jāsukā zirgi pa tumsu."


 Tomēr prieki bij īsi. Kungs, patlaban pārkuldamies, ierauga, ka stallī tāds spožums. Viņš paver durvis un dusmīgi uzsauc zirgu puisim: "Cikreiz lai tev teicu, ka nav brīv, zirgus sukājot, uguni dedzināt?"


 "Tā nav uguns, kungs;tā ir zelta spalva, kas te spīd."


 "Zelta spalva! Kur tādu ņēmi?"


 "Pacēlu šodien mežā, kungs!"

 "Nu, ja esi pacēlis, tad gādā man to putnu rokā, kam tāda spalviņa izkritusi: ja ne - tad sargies!"
 Nu nabaga zirgu puisis raud un guģējas;bet zirgs saka: "Ko nu līdz vairs raudāt. Vaj es neteicu, ka spalviņas dēļ nelabi klāsies. Bet, pagaidi, vēl nekas - klausi tik mani. Rītu ieeji pie kunga un saki, lai liek tādu sprostu uztaisīt cilvēka lielumā, ar atveramām durvīm. Kad sprosts būs gatavs, tad iejūdz mani un aizved sprostu aiz meža pie lielā ezera. Nolieci to uz paša ezera krasta tā, ka vari aiz sprosta paslēpties. Ap pusnakti izlaidīsies no ezera zelta putns un ielaidīsies sprostā. Bet tev tūlīt jāsteidzas sprosta durvis aizcirst, lai zelta putns vairs neaizbēgtu. Es ievilkšos mežā un gaidīšu, kamēr darbs izdevies."


 Tā notiek. Līdz ko zelta putns ielaižas, tā brikt! sprosta durvis cieti un šis rokā. Gan nu spārdās, gan dauzās, ka viss sprosts brīžam valstās, bet nelīdz nekas: ved, kā brāli uz mājam. Pret rīta laiku mežam patlaban izbraucis cauri, jau nāk pret mājam. Te puisim atkal kas jauns: ieraudzījis pašā mežmalā zelta pakavu.


 "Tādas lietas nevar zemē atstāt!"tas iesaucas un iebāž pacēlumu kabatā. Zirgs gan saka, lai nepriecājoties bez laika, pakava dēļ varot klāties diezgan slikti, bet puisim tas viena alga - viņš tik priecājās par savu pakavu.


 Mājās kungs sagaida abām rokām noķerto zelta putnu un smejas vien no prieka;pat puisi tas apkampj priekos un apdāvina bagātīgi.


 Zelta pakavu puisis noliek apakš savas gultas un nesaka nevienam, ko pacēlis. Tomēr ko līdzēja visa slēpšana: līdz ko vakars - zelta pakavs sāk tik spoži spīdēt, ka visa istaba gaišāka nekā dienā. Kungs, to zināt dabūjis, tūlīt pie puiša iekšā.


 "Ja vari man to zirgu pārvest, kam zelta pakavs nokritis - tad atdodu tev savu vienīgo meitu par sievu, ja ne - tad lieku tevi pakārt!"

 Nu nabaga zirgu puisis tek pie zirga, nu raud, nu guģējas, bet zirgs saka: "Ko nu līdz vairs raudāt. Vaj neteicu, ka pakava dēļ slikti klāsies. Bet, pagaidi, vēl nekas - klausi tik mani. Rītu ieeji pie kunga un saki, lai tev iedod šaujamo ar piecām dimanta bultām. Kad tas padarīts, tad iejūdzi mani un brauci mežam cauri līdz viņai upei. Upmalā paslēpies labi un gaidi pusnakti, kad visādi zvēri nāks dzert. Nošauji tad to lielāko zvēru un pasauci mani, tad pateikšu, kas tāļāk darāms."


 Tā notiek. Ap pusnakti sanāk upmalā lēvenis briesmīgu zvēru. Puisis noskatās to lielāko un krauj ar pirmo dimanta bultu virsū: zvērs tik nopurinās. Nu liek otru dimanta bultu virsū: zvērs tik paskatās. Nu liek trešo dimanta bultu virsū: zvērs tik ierūcas. Nu liek ceturto dimanta bultu virsu: zvērs sāk zvalstīties. Beidzot izšauj beidzamo dimanta bultu: nu vienreiz zvērs atstiepjas. Līdz ko tas padarīts, te zirgs bez saukšanas klāt, sacīdams: "Tas labi, ka izdevās. Tagad vel zvēru ratos un brauksim otram mežam cauri. Tur būs avots un aiz avota liels dārzs ar augstu, augstu sētu. Zvērs mums ar avota ūdeni jāatdzīvina un tad jāielaiž dārzā - tur zelta zirgs atronas."
 Labi, - zvēru ieveļ ratos un aizved pie avota. Nu lej avota ūdeni zvēram rīklē, kamēr atdzīvina. Tagad puisis atplēš sētai labu caurumu un ielaiž zvēru dārzā. Zelta zirgs, kur gadījies, kur ne, tūlīt zvēram nikni virsu un nu kož lai zobi krakšķ. Bet līdz ko zvērs nokosts, zirgs paliek tik rāms kā jērs;zviegdams tas nāk puisim pretim un nedara nekā. Puisis domā zirgu ņemt, bet apdomā, ka nav paņēmis apaušus līdz, ar ko zirgu vest. Kā nu izlīdzēties? Par laimi tas ierauga otrā dārza stūrī istabu.
 "Pag, pag, jāiet istabā raudzīt kādus apaušus dabūt."


 Ieiet iekšā: liels vīrs (tas bijis pats velns) guļ pie krāsns un patlaban atmostas.


 "Ko tu te meklē?" lielais iesaucās.


 "Meklēju apaušus, ar ko piesiet zelta zirgu."


 "Ak tu lops tāds!" lielais vīrs smejas, "tu gribi zelta zirgu piesiet. Eij sieni vesels - še ir apauši. Ja vari tam zirgam apaušus uzlikt, tad apsolu tev it nekā nedarīt. Un kam man arī būs tev ko darīt: zirgs manā vietā to jau izdarīs."


 Puisis paņem apaušus, uzmauc tos zirgam un izved to no dārza kā brāli. Lielais vīrs, to redzēdams, paliek kā stabs. Viņš nevar saprast, kas zirgam noticis. Labprāt būtu puisi sašķaidījis miltos, bet ko darīsi? Reiz apsolījis nagus valdīt - jāvalda gribēdamam vaj negribēdamam.
 Pret vakaru zirgu puisis pārrodas ar zelta zirgu mājās. Kungs, ieraudzījis, tīri traks aiz priekiem. Tūlīt jātaisa zirgam jauns stallis un tūlīt puisim ar viņa meitu jādarina kāzas.
Tā nu zirgu puisis apprec kunga meitu un dzīvo laimīgi. Vēlāk, kad kungs mira, znots mantoja visu muižu. Bet labo zirgu, kas bēdu dienās padomu piedeva, jaunais kungs turēja visu mūžu tik labi, cik vien iespējams.

# Septiņi apburtie brāļi
*Difficulty: 0.0034*


Vienam ķēniņam bijušas lielas pļavas. No tām pļavām katru nakti pazudusi viena siena kaudze. Ķēniņš uzdevis vienam saimniekam siena kaudzi sargāt. Šim saimniekam bijuši trīs dēli - divi gudri, viens muļķis. Tēvs pats negājis kaudzes sargāt, viņš sūtījis savus dēlus. Papriekšu gājuši gudrie dēli katrs savu nakti, bet neatsargājuši kaudzes. Trešo nakti gājis muļķītis. Nogājis, gaidījis — te atskrējusi maza pelīte. Tā teikusi, lai muļķītis guļot vienā siena kaudzē pašā galā. Tad pienākšot viens lops un sākšot ēst, šim lopam lai krītot tik saros un nelaižoties vaļām.


 Muļķītis uzlīdis kaudzē un gaidījis. Uz reizi atlīdis liels lops un sācis sienu ēst. Kaudze plakusi joņiem, bet, līdzko nākusi uz beigām, muļķītis ieķēries lopam saros un uzlēcis mugurā. Lops aizgājis pa gaisu kā viesulis, bet viņš nelaidies vaļā.. Beidzot uz kāda kalna apstājies un uzprasījis muļķītim: «Kāpēc tu man ieķēries?» «Kāpēc ēd manu sienu?» muļķītis atbildējis. «Kāpēc ēd? Man jau ir jāēd. Mēs esam septiņi apburti brāļi, un, kur mūs sūta, tur mums jāiet. Apņemies septiņi gadi nevienam nestāstīt, ko šovakar pieredzēji, tad visi septiņi brāļi būsim izpestīti pēc tiem gadiem.» Labi. Muļķītis apņēmies. Nu lops atnesis muļķīti pie siena kaudzes atpakaļ un iedevis par to labumu, ka apņēmies septiņi gadi klusu ciest, vienus sudraba, vienus zelta un vienus dimanta iemauktus, sacīdams: «Ņem šos iemauktus par atmaksu. Ja tev kādreiz kā ievajadzētos, tad tik papurini iemauktus — būs labi.»


 No tā laika siena kaudzes nezudušas. Tēvs ieteicis ķēniņam, ka muļķītis tās nosargājis. Ķēniņš priecājies par to un pieņēmis muļķīti pie sevis. Ķēniņa pilī muļķītim sviedies itin labi. Cik gribējis, tik pastrādājis. Ja neticies, varējis dienām atpūsties, neviens to ne dzinis, neviens to ne apgrūtinājis. Bet muļķītim iepaticies iemauktus papurināt, lai redzētu, kas tur labs iznāktu. Papurinājis -tūlīt atskrējis sudraba zirgs, atnesdams lielu kulīti, pilnu ar tīru sudrabu. Muļķītis uzlēcis zirgam mugurā, apjājis trīs reizes ap ķēniņa dārzu un izsējis sudrabu vispār dārzu. Acumirklī viss dārzs laistījies vienā sudrabā. Nu tas palaidis sudraba zirgu uz māju un iegājis pie ķēniņa dārznieka, lai pamodinātu no dienasvidus. Dārznieks izberzējis acis un prasījis: «Ko gribi?» Bet muļķītis rādījis ar pirkstu dārzā, sacīdams: «Kas te zib, kas te zib?» Dārznieks, tādu spožumu redzēdams, ieskrējis tīri pārbijies pie ķēniņa un stāstījis, kas dārzā.

 Ķēniņš un visi citi tūlīt skrējuši sudraba ābolus raut, tik jaunākā ķēniņa meita neskrējusi, tā palikusi istabā pie muļķīša. Bet ķēniņš dabūjis tik vienu sudraba ābolu noraut, tie citi āboli visi - kuru rauj, tas paceļas gaisā un nozūd, kuru rauj, tas paceļas gaisā un nozūd. Norauto ābolu ķēniņš iedevis savai vecākajai meitai un tad pavēlējis uz rītdienu viesus salūgt, lai rādītu ir tiem neredzēto brīnuma dārzu. Tomēr līdz rītdienai bija jau par vēlu sudraba dārzu skatīties. Naktī muļķītis atkal papurinājis sudraba iemauktus, atsaucis sudraba zirgu un trīs reizes apjājis ap dārzu. Trešo reizi jājot, dārzā viss sudrabs nozudis.


 No rīta sanākuši pasauls viesu, bet visi prieki bijuši vējā — neredzējuši vairs nekāda sudraba. Ķēniņam tas ļoti grauzis, ka viesi piekrāpti, un, lai viņus kaut cik apmierinātu, tad izgudrojis citu ko — viņš pasludinājis, ka viņa vecākā meita šodien būšot no viesu pulka izmeklēt sev brūtgānu. Tā arī noticis. Vecākā meita paņēmusi sudraba ābolu un iedevusi vienam viesim. Ķēniņš tūlīt izvedis izmeklēto viesi no pulka ārā un licis ar vecāko meitu salaulāt.


 Dzīvojuši atkal labi ilgi. Te reiz muļķītis atkal papurinājis zelta iemauktus. Atskrējis zelta zirgs un atnesis pilnu kulīti ar tīru zeltu. Muļķītis uzlēcis zirgam mugurā, apjājis trīs reizes ap ķēniņa dārzu un izsējis zeltu vispār dārzu. Acumirklī viss dārzs laistījies vienā zeltā. Nu tas palaidis zelta zirgu uz māju un iegājis pie ķēniņa dārznieka, lai to pamodinātu no dienasvidus.


 Dārznieks izberzējis acis un prasījis: «Ko gribi?» Bet muļķītis rādījis ar pirkstu dārzā, sacīdams: «Kas te zib, kas te zib?» Dārznieks, tādu spožumu redzēdams, ieskrējis tīri pārbijies pie ķēniņa un stāstījis, kas dārzā. Ķēniņš un visi citi tūlīt skrējuši zelta ābolus raut, tik jaunākā ķēniņa meita neskrējusi, tā palikusi istabā pie muļķīša. Bet ķēniņš dabūjis tik vienu zelta ābolu noraut, tie citi āboli visi - kuru rauj, tas paceļas gaisā un nozūd, kuru rauj, tas paceļas gaisā un nozūd. Norauto ābolu ķēniņš iedevis savai vidējai meitai un tad pavēlējis uz rītdienu viesus salūgt, lai rādītu ir tiem neredzēto brīnuma dārzu. Tomēr līdz rītdienai bija jau par vēlu dārzu skatīties. Naktī muļķītis atkal papurinājis zelta iemauktus, atsaucis zelta zirgu un trīs reizes apjājis dārzu. Trešo reizi jājot, dārzā viss zelts nozudis.

 No rīta sanākuši pasauls viesu, bet visi prieki bijuši vējā, neredzējuši nekāda zelta vairs. Ķēniņam tas ļoti grauzis, ka viesi piekrāpti, un, lai viņus kaut cik apmierinātu, tad izgudrojis citu ko - viņš pasludinājis, ka viņa vidējā meita šodien būšot no viesu pulka izmeklēt sev brūtgānu. Tā arī noticis. Vidējā meita paņēmusi zelta ābolu un iedevusi vienam viesim. Ķēniņš tūlīt izvedis izmeklēto viesi no pulka ārā un licis ar vidējo meitu salaulāt.


 Dzīvojuši atkal pulks gadu. Te reiz muļķītis papurinājis dimantā iemauktus. Atskrējis dimanta zirgs un atnesis pilnu kulīti ar tīru dimantu. Muļķītis uzlēcis zirgam mugurā, apjājistrīsreiz ap ķēniņa dārzu un izsējis dimantu vispār dārzu. Acumirklī viss dārzs laistījies vienā dimantā. Nu tas palaidis dimanta zirgu uz māju un iegājis pie ķēniņa dārznieka, lai to pamodinātu no dienasvidus guļas. Dārznieks izberzējis acis un prasījis: «Ko gribi?» Bet muļķītis rādījis ar pirkstu dārzā, sacīdams: «Kas te zib, kas te zib?» Dārznieks, tādu spožumu redzēdams, ieskrējis tīri pārbijies pie ķēniņa un stāstījis, kas dārzā. Ķēniņš un visi citi tūlīt skrējuši dimanta ābolus raut, tik neskrējusi jaunākā ķēniņa meita, tā palikusi istabā pie muļķīša. Bet ķēniņš dabūjis tik vienu dimanta ābolu noraut, tie citi āboli visi: kuru rauj, tas paceļas gaisā un nozūd, kuru rauj, tas paceļas gaisā un nozūd. Norauto ābolu ķēniņš ienesis iekšā, iedevis savai jaunākai meitai un tad pavēlējis uz rītdienu viesus salūgt, lai rādītu ir tiem neredzēto brīnuma dārzu. Tomēr līdz rītdienai bija jau par vēlu dimanta dārzu skatīties. Naktī muļķītis atkal papurinājis dimanta iemauktus, atsaucis dimanta zirgu un trīs reizes apjājisap dārzu. Trešo reizi jājot, dārzā viss dimants nozudis.


 No rīta sanākuši pasauls viesu, bet visi prieki bijuši vējā, neredzējuši neviena dimanta vairs. Ķēniņam tas ļoti grauzis, ka viesi piekrāpti, un, lai viņus kaut cik apmierinātu, tad izgudrojis citu ko — viņš pasludinājis, ka viņa jaunākā meita šodien būšot no viesu pulka izmeklēt sev brūtgānu. Jaunākā meita paņēmusi dimanta ābolu, bet nevarējusi viesu pulkā neviena patīkama ieraudzīt. Nu ķēniņš licis visu visādiem ienākt, arī muļķītis ienācis. Līdzko jaunākā meita ieraudzījusi muļķīti, tā pasniegusi tam dimanta ābolu. Ķēniņš gan pukojies, ka šī ielūkojusies tādu muļķīti, bet nevarējis neko darīt — bijis jāsalaulā.

 Bet tiem diviem svaiņiem nemaz nepaticis muļķīti par radinieku pieņemt. Viņi pierunājuši ķēniņu, lai aizsūtītu muļķīti ar savu sievu uz citurieni. Ķēniņš paklausījis un aizsūtījis abus tālu, tālu no pils, gandrīz no savas valsts ārā. Tur tiem bijis jādzīvo nabadzīgā būdiņā. Bet tiem diviem svaiņiem vēl nebijis diezgan ar to, viņi vēlējušies, kaut muļķītis ar savu sievu labāk nemaz nebūtu pasaulē.


 Kādu dienu abi svaiņi teikuši ķēniņam, ka nodomājuši jāt medīt. Ķēniņš gribējis saviem znotiem sulaiņus, palīgus līdz sūtīt, bet znoti atteikuši: «Nē, nē! Mums reiz tīkas diviem vien.» Bet kur nu bieži — nemaz nemedījuši divi vien, aizgājuši pie muļķīša un ņēmuši to līdz, lai to mežā nobendētu. Muļķītis, nekā ļauna nedomādams, jājis uz savas nātna ķēvītes svaiņiem nopakaļus. Bijis jājāj gar briesmīgu muklāju. Svaiņi muklāja malā apturējuši savus zirgus, nocēluši muļķīti no savas nātna ķēvītes un iesvieduši nevainīgo muklājā. Paši tūlīt aizjājuši, smiedamies par to, ka muļķītis nu reiz pagalam. Bet muļķītis nebijis vis pagalam, viņš papurinājis sudraba iemauktus un atsaucis sudraba zirgu. Sudraba zirgs izvilcis muļķīti no muklāja un — viens divi — pārnesis pie sievas. Sieva jautājusi, brīnījusies, kur tā esot nomuļļājies, bet muļķītis tik atteicis: «Dod ātri citas drēbes — man jājāj svaiņiem pretim!»


 Pa vārtiem izjājot, sudraba zirgam piestājušies divi vareni suņi un tecējuši katrs savā pusē. Pēc kāda brīža muļķītis saticis svaiņus. Svaiņi brīnījušies par sudraba zirgu un kaulējušies, lai pārdodot viņiem varenos suņus. Muļķītis atteicis: «Ja atdodat man savus laulājamos gredzenus un apsolāties suņus deviņu dienu laikā nelaist nekur ārā, tad lai notiek.» Svaiņi atdevuši laulājamos gredzenus un apsolījušies suņus ieslēgt.


 Labi, tā palicis. Bet otrā dienā svaiņi atkal bijuši klāt un kaulējušies, lai muļķītis jājot līdz medīt. Viņš jājis ar. Gar muklāju jājot, svaiņi apstājušies, nocēluši muļķīti no nātna ķēvītes un iesvieduši uz galvas muklājā. Bet muļķītis papurinājis zelta iemauktus un atsaucis zelta zirgu. Zirgs izvilcis muļķīti no muklāja un — viens divi — pārnesis pie sievas. Sieva brīnījusies, kur tāds esot nomuļļājies, bet muļķītis tik atteicis: «Kas nu medībās viss neatgadās! Dod labāk citas drēbes, ka varu svaiņiem pretim jāt.»

 Sieva iedevusi citas drēbes. Muļķītis ātri, ātri uzrāvis tās un tad lēcis zelta zirgam mugurā, lai jātu svaiņiem pretim. Pa vārtiem izjājot, zelta zirgam piestājušies divi vareni vilki. Pēc brīža saticis svaiņus. Svaiņi brīnījušies par zelta zirgu un kaulējušies, lai pārdodot viņiem varenos vilkus. Muļķītis atteicis: «Ja atdodat man savus laulājamos ābolus un apsoliet vilkus deviņu dienu laikā nelaist nekur ārā, tad lai notiek.» Svaiņi apsolījušies. Muļķītis paņēmis ābolus un aizjājis.


 Bet trešā dienā svaiņi atkal bijuši klāt, kaulēdamies, lai muļķītisjājot līdz medīt. Viņš jājis ar. Medībās svaiņi paņēmuši muļķīti un iesvieduši dziļā klints aizā. Tagad tie domājuši, ka muļķītis patiesi pagalam. Bet muļķītis nebijis vis pagalam, viņš papurinājis dimanta iemauktus un atsaucis dimanta zirgu. Dimanta zirgs izvilcis muļķīti no aizas un — viens divi — pārnesis pie sievas. Sieva brīnījusies, ka drēbes saplosītas, bet muļķītis atteicis: «Kas nu medībās viss negadās! Dod labāk citas drēbes, ka varu svaiņiem pretim jāt.»


 Sieva iedevusi citas drēbes. Muļķītis ātri, ātri uzrāvis tās un tad lēcis dimanta zirgam mugurā, lai jātu svaiņiem pretim. Pa vārtiem izjājot, dimanta zirgam piestājušies divi vareni lāči. Pēc brīža tas saticis svaiņus. Svaiņi brīnījušies par dimanta zirgu un kaulējušies, lai pārdodot viņiem varenos lāčus. Muļķītisatteicis: «Ja atdodat man savus laulājamos kreklus un apsolāties lāčus deviņu dienu laikā nekur nelaist ārā, tad lai notiek.»


 Labi, svaiņi apsolījušies. Muļķītis paņēmis kreklus un aizgājis pie sievas, svaiņi turpretim pārgājuši pie ķēniņa un stāstījuši, ka muļķītis izkrāpis viņiem laulājamos gredzenus, ābolus un kreklus. Ķēniņš palicis ļoti pikts. Viņš pavēlējis muļķīti, krāpnieku, pie sevis atvest. Bet muļķītis negājis vis tūlīt pie ķēniņa, devītā dienā, tad tik būšot iet. Pienākusi devītā diena. Muļķītis taisījies pie ķēniņa iet. Bet nebijis ne pa vārtiem izgājis, te braukuši septiņi ķēniņa dēli vienā sudrabā, zeltā, dimantā muļķītim pretim. Muļķītis nepazinis viņus, bet tie tūlīt pazinuši muļķīti. Visi septiņi izkāpuši no karītēm, sacīdami: «Paldies tev par to labumu, ka mācēji septiņi gadi klusu ciest. Tagad esam atpestīti. Še tev par piemiņu no mums viena dimanta karīte un seši dimanta zirgi.»

 Muļķītis tūlīt paņēmis dārgos zirgus, iebraucis pagalmā un tad izstāstījis sievai visu galu no gala. Vēlāk abi iesēdušies karītē un aizlaiduši pie sava sievastēva, ķēniņa, ka viz vien. Visa ķēniņa pils atspīdējusi no dimanta zirgiem. Ķēniņš gan brīnījies par spožumu, bet nelicies ne redzam, tik bargi uzprasījis: «Kādēļ piekrāpi manus znotus? Kādēļ izvīli viņiem laulības lietas?»


 «Izvīli? piekrāpi?» muļķītis brīnījies. «Viņi jau paši man pārdeva, pirkdami tos zvērus, kas taisni dara, taisni maksā.»


 «Kas tie par zvēriem?» ķēniņš uzprasījis.


 «Tie ir tie zvēri, kurus tavi labie znoti tura ieslēgtus.»


 «Laidiet viņus ārā!» ķēniņš pavēlējis.


 Labie znoti gājuši izlaist. Bet, līdzko izlaiduši, tā zvēri krāpt! — labajiem znotiem virsū un saplosa tos gabalos. Nu muļķītis izstāstījis ķēniņam visu galu no gala, kā siena kaudzi sargājis, kā bijis klusu jācieš, kā septiņus brāļus izpestījis un kā vēl beidzot ar svaiņiem cīnījies. To dzirdēdams, ķēniņš apķēris muļķīti un lūdzies, lai piedodot - viņš to neesot zinājis, viņš nezinādams viņu vajājis, viltīgajiem znotiem ticēdams.
 No tā laika muļķītis dzīvoja laimīgi. Vēlāk pēc ķēniņa nāves tas mantoja visu valsti.

# Melnuma zāles
*Difficulty: 0.0034*


Kādam puisim bijusi tais pašās mājās, kur viņš dzīvojis, saderēta līgava. Rudenī jaunais pāris bij nodomājis kāzas svinēt. Bet kāds nelāgs cilvēks bij nodomājis kāzas izjaukt. Tas bijis turpat kaimiņa saimnieks, īsts gnīda: kas otram bijis, to vajadzējis viņam dabūt, lai kas. Šis saimnieks slepeni aizgājis pie puiša līgavas un sastāstījis pilnu galvu: "Ko tu iesi pie nabaga plukatas, nāci labāk pie manis, man mājas, man lopi, man maize, man ērta dzīve."


 Iesākumā puiša līgava atmetusi ar roku, bet kad saimnieks slepeni atlīdis vēl otru, trešo reizi, tad meita palikusi tāda šaubīga, pati īsti nezinājusi, kam ticēt, vaj puisim, vaj saimniekam.


 Reiz puisis aizbraucis uz mežu pēc žagariem. Tikko iesācis strādāt, tas pacēlis acis un ieraudzījis, ka saimnieks atkal iet pie viņa līgavas. Neko darīt - atstājis žagarus un skrējis uz mājam. Bet saimnieks, puisi pamanīdams, knaši ielēcis abrā un pārsedzies ar maizes drānu. Puisis ieskrējis iekšā un dusmās uzprasījis: "Kur diedelnieks palika?" Līgava neteikusi nekā, tik pamirkšķinājusi ar acīm, lai meklē abrā. To manīdams, puisis lūdzis savam saimniekam, lai pārdodot abru viņam. Saimnieks par jokiem noprasījis desmit dukātus, bet puisis nemaz nejokojies, viņš teicis: "Labi, kad pārnākšu no pilsētas, tad tūlīt aizmaksāšu!"


 To sacījis, puisis paķēris garu valgu, notinis abru kā vīstokli no viena gala līdz otram, lai kaimiņa saimnieks neizmuktu un tad licis abru pār plecu un aizgājis uz pilsētu. Pilsētnieki saskrējuši bariem un ziņkārīgi jautājuši:


 "Puisīt, brālīt, ko tu nesi, kas tas ir?"


 "Ko nesu - jaunu velnu nesu!"


 "Parādi mums arī jauno velnu!"


 "Samaksājiet man divdesmit dukātu!”

 Pilsētnieki samaksājuši, puisis nolicis abru stāvus, izpurinājis kaimiņa saimnieku ar visu maizes drānu no abras ārā un uzsaucis: "Se! mežā - se!"


 Kaimiņa saimnieks izvēlies no abras tik miltains, tik balts, kā līpiņš un aizlaidies uz mājam, kā tauriņš. Pilsētnieki gan saukuši: "Ķer balto velnu! Ķer balto velnu!", bet rokā tomēr nedabūjuši.


 Mājās iedams, puisis nočukstējis pats pie sevis: "Nu taču kaimiņa saimniekam būs pieticis? Nu jau liks mani mierā? Taisnība, taisnība -man tagad divējāds labums: miers un nauda. Desmit dukātus atdošu par abru un desmit paliks, ko kāzas darināt."
 Bet puisis par velti bij sapņojis no miera. Trešā dienā pēc šā lēruma noticis jauns lērums. Un kā tas gadījies: puisis aizgājis uz pļavu pļaut un neturējis ne prātā, ka kaimiņa saimnieks varētu atkal uzklupt. Bet kas to deva. Puisis, izkapti brucinot, tāpat pacēlis acis un ieraudzījis: jaunais velns atkal velkas pie viņa līgavas. Nosviedis izkapti un laidies uz mājam. Kaimiņa saimnieks, puisi pamanīdams, šo reiz ielecis knaši pelu mucā un uzrāvis vāku virsū. Puisis ieskrējis iekšā un dusmās uzprasījis: "Kur diedelnieks palika?"


 Līgava neteikusi nekā, tik pamirkšķinājusi ar acīm, lai meklē pelu mucā. Puisis nu lūdzis savam saimniekam, lai pārdodot pelu mucu viņam. Saimnieks par jokiem noprasījis pieci mucas alus, bet puisis nejokojies, viņš teicis: "Kad miestiņu būšu iztecinājis, tad dabūsi!"


 To sacījis, puisis vēlis pelu mucu uz pirti un taisījies miestiņu tecināt. Jau atnesis vienu nēsi karsta ūdens un patlaban gribējis pelu mucai virsu liet, te kaimiņa saimnieks mucā sācis lūgties, lai neplucinot viņu - viņš būšot tūlīt atvest desmit mucu miestiņa - lai laižot ārā, lai piedodot, nebūšot nekad tā vairs darīt. Labi, puisis bijis ar mieru. Kaimiņa saimnieks atvedis desmit mucu miestiņa. Piecas atdevis savam saimniekam, piecas paturējis uz savām kāzām. Tagad puisis domājis: "Nu, patiesi man reiz miers - tik svēti apsolījās."




 Bet kas to deva.

 Zināms, pa dienu kaimiņa saimnieks tiešām vairs neuzdrošinājies puiša mājās rādīties, bet nu tas izgudrojis pa novakariem. Puiši pēc dienas darbiem mēdz tūlīt garšļaukus likties un aizmigt, bet meitām tā nav: tām vēl šis tas ko nokopties, tās mūžam aiziet vēlāku gulēt. Šo pastarpu kaimiņa saimnieks nu bij izraudzījis.


 Atposis jau vienu vakaru pie puiša līgavas, otru tāpat. Līgava no rīta pateikusi puisim. Puisis zobus vien griezis un gudrojis, kā nu atkratīties no diedelnieka. Beidzot tas sadabūjis no kādas vecenītes melnuma zāles. Ar šīm zālēm tas bij nodomājis kaimiņa saimnieku dziedināt. Viņš klusītiņām izracis uz to teku, kur kaimiņa saimniekam jānāk, dziļu bedri. Bedrē ieliks lielu mucu;mucu piepildījis ar ūdeni un piemaisījis klāt melnuma zāles, tad pārsedzis mucu ar segu un nolīdzinājis teku, ka ne manīt ne redzēt, kas apakšā.


 Un nu bijuši joki.


 Kaimiņa saimnieks, novakarēs pie puiša līgavas līzdams, iekritis pār galvu melnajā šķidrumā. Nabadziņš pieķēries pie mucas malas un bļāvis, lai glābjot. Saskrējuši ļaudis un izglābuši. Bet, kur nu tādu likt - melns kā velns. Gan mazgājuši, gan trinuši, lai visa āda nolūp, bet nekā: tās bijušās tādas zāles, ko nemūžam nomazgāt. Bijis jāpaliek melnam līdz kapa malai.
 Puisim turpretim nu bijis reiz miers.


 Tas apņēmis savu līgavu un dzīvojies smiedamies.


# Ķēniņa meita un Zilzobe
*Difficulty: 0.0034*


Kādam ķēniņam bijusi ļoti nesmuka meita. Ķēniņš gan izsolījis daudz naudas tam, kas meitu ņemtu, bet nav gadījies neviens.


 Reiz gājuši gar ķēniņa meitas logu trīs nabagi. Viņa atvērusi logu un domājusi: "Naudas man diezgan, bet tā jau neko nelīdz, labāk nometīšu katram nabagam pa saujai."
 Nabagi pateikušies par naudu un novēlējuši meitai laimes. Pirmais vēlējis, lai viņa paliktu ļoti daiļa, otrs, lai būtu nenomaitājama, trešais, lai birtu pa muti rozes ārā, kad tā smietos, un lai pērles no acīm kristu, kad tā raudātu.


 Otrā rītā sulainis nesis ķēniņa meitai ēst, jo tēvs licis tai īpašā istabā dzīvot, tāpēc ka viņam neticies meitas nejauko vaigu redzēt. Līdz ko sulainis ienācis, tas ieraudzījis meitas vaigu tik daiļu, tik daiļu. Tas tūlīt skrējis pie ķēniņa iekšā, sacīdams: "Dod, ķēniņ, apsolīto naudu, tad tavu meitu precēšu - esmu apdomājies."


 Bet ķēniņš izbrīnījies par tik ātru apdomāšanos: vakar sulainis negribējis no tam ne dzirdēt un šodien piepeši apdomājies.


 "Pag, pag!"tas atteicis, "iešu ar savu meitu aprunāties."Iegājis - meita izrādījusies tik daiļa kā saule.


 "Ak tā, gudrinieks!" ķēniņš iesaucies. "Tagad manu meitu vairs nedabūs vis sulaiņi."


 Un no tā brīža tēvs pieņēmis meitu savās istabās un sācis to lepni turēt.


 Pēc kāda laika kāds cits ķēniņš atbraucis daiļo ķēniņa meitu precēt. Šī gājusi ar. Noturējuši varenas kāzas. Bet pēc kāzām jaunā ķēniņiene lūgusies savam vīram, lai vēl atstājot vienu nedēļu pie vecākiem. Gan jau pēc nedēļas laika būšot aizbraukt. Labi.


 Otrā nedēļā jaunā ķēniņiene taisījusies ceļā. Bet viņai bijusi rokas meita, gandrīz tikpat daiļa kā pate. Tik zobi rokas meitai bijuši zili un tāpēc tā iesaukta par Zilzobi. Šo Zilzobi ķēniņiene uz ceļa ņēmusi līdz.


 Abas iesēdušās laivā un braukušas pār jūru. Bet uz jūras Zilzobei uznākušas ļaunas domas. Viņa gribējusi ķēniņieni noslīcināt, lai aizbrauktu viena pate pie ķēniņa un izliktos par viņa jauno sievu. Viss nodoms ātri būtu bijis izdarāms, ja tik izgudrotu, kā smejoties lai rozes no mutes birtu un raudot pērles no acīm kristu. Beidzot tomēr ir to Zilzobe izgudrojusi. Viņa sākusi plosīties ar diviem baltiem sunīšiem, kuri laivā bijuši paņemti līdz par ceļa biedriem. Ķēniņiene sākusi par sunīšu lēcieniem smieties un tūlīt izbiris pulka rožu no mutes.


 Nu Zilzobe sākusi sunīšus ķerstīt, kamēr iemetusi vienu pakaļ otram ūdenī. Ķēniņienei bijis sunīšu ļoti žēl, viņa sākusi raudāt un visas asaras sabirušas laivā par pērlītēm. Beidzot Zilzobe izdūrusi ķēniņienei acis un iegrūdusi to jūrā. Bet ķēniņiene peldējusi ar sunīšiem un nenogrimusi. Uz reizi tā jutusi apakš kājām ko cietu - tas bijis klints gabals jūrā. Tur nu nabadzīte sēdējusi ar saviem sunīšiem, kamēr izdzirdējusi vienu zvejnieku plunčojamies. Zvejnieks apžēlojies par slīcējiem un ieņēmis visus trīs savā laivā.


 Pa to laiku Zilzobe, salasīdama visas izbirušās rozes, visas pērlītes, aizbraukusi pie ķēniņa un teikusies viņa sieva esam. Ķēniņš nav arī vīlies: rozes ir, pērles ir, - ko tur zināt - pieņēmis. Bet drīzi viltniecei rožu un pērļu pietrūcis. To manot, tā izturējusies gudri: ne smējusies, ne raudājusi.


 Ķēniņienei visu to laiku pie zvejnieka arī itin labi gājis, ja tik par nelaimi acu gaišuma nebūtu trūcis, un zvejniekam atkal ķēniņienes labad vareni sviedies: ik ko uz viņas laimi tīklus metis, ik zivju lēvenis. Bet kādu nakti ķēniņiene sapņojusi, ka tai un tai dienā, pašā pusdienas laikā, jāejot uz jūrmalu - tur atradīšot ūdeņu malā vienu zirga pēdu. Un, ja ar to ūdeni, kas zirga pēdā sakrājies, trīsreiz apmazgāšot izdurtās acis, tad palikšot redzīga. Zvejnieks aizvedis neredzīgo pie pēdas un apmazgājis trīs reiz acis, kā mācīts. No tam acumirklī gadījies acu gaišums.


 Nu ķēniņiene aizbraukusi pie sava vīra un izteikusi visu. Iesākumā ķēniņš nezinājis kam ticēt: Zilzobei jeb tai, kura briesmu lietas stāstījusi. Bet ķēniņiene itin īsi pierādījusi, kurai taisnība;viņa teikusi: "Pavēli mums abām smieties! Kurai no mutes izbirs rožu ziedi - tā būs īstā."


 Tas ķēniņam paticis. Viņš tūlīt pavēlējis smieties un nu izrādījies: ķēniņienei izbiruši rožu ziedi, Zilzobei tik atspīdējuši zilie zobi. To redzēdams, ķēniņš dusmās licis Zilzobi nomaitāt, bet ķēniņieni ieaicinājis pie sevis. Abi dzīvojuši laimīgi.
 Bet savā laimē ķēniņiene nepiemirsusi ir savus divus sunīšus un labo zvejnieku: tos vienus tā labi turējusi un to otru bagātīgi apdāvinājusi.






# Ko ķēniņa dēls pieredzējis
*Difficulty: 0.0034*


Kāda ķēniņa dēls brauc pār jūru un apmaldās. Vēji, vētras trenkā kuģi ilgu, ilgu laiku šurpu turpu: nekur malas ieraudzīt, nekur jūras kāpu saredzēt. Tā paiet mēneši. Te kādā baltā dienā ķēniņa dēls paceļ acis un ierauga tālumā it kā jūras salu. Prieka pilns tas tūlīt pavēl kuģi uz to pusi griezt. Bet tavus brīnumus: jo vairāk salai tuvojas, jo skaidrāk savāds, jauks troksnis sadzirdams.


 Piebrauc salai klāt: jaukais troksnis apklust un pašai salai nekā klātu tikt, jo mūri augstum augstie visapkārt. Neko darīt - brauc tāļāk. Brauc, brauc, bet - kas par nelaimi - braucēji visi tagad tā apmulsuši, ka nejēdz ne no salas projām tikt, ne arī pa vecām pēdām kuģi atpakaļ griezt. Tā tie mulšinās ilgu laiku, kamēr tad beidzot ar lielām mokām aizkuļas kaut cik salai garām.


 Tomēr otrpus salai atkal citi brīnumi: augsts tilts augstāks par pašiem mūriem, stiepjas no šīs salas līdz otrai, attāļākai salai. Tiltu ieraugot, kuģiniekiem nokrīt kā zvīņas no acīm: tie saprot, ko tie dara, tie zin arī, kurp braukt, kurp nebraukt. Tomēr, kurp gan citur braukt - jābrauc gar tiltu vien līdz otrai salai. Nobrauc tur: tilts nobeidzas jaukas pils priekšā. Ķēniņa dēls pavēl visiem kuģi atstāt un pilī doties, bet līdz ko kājas pieduras pie pils sliekšņa, te no pirmās salas puses tas pats jaukais troksnis sadzirdams.


 Ķēniņa dēls vienu daļu no saviem ļaudīm noliek pie pils ārdurvīm, otru daļu pie iekšdurvīm un pats ieiet pilī. Ieiet vienā istabā: nekas - tukša, ieiet otrā: tā pilna aitām un pašā vidū liela aita, ieiet trešā: gandrīz visa istaba pilna no vienas pašas zivs. Aste vienā pusē durvīm, galva otrā pusē, - pats viducis istabai visapkārt un acis tik lielas kā sietiņš. Ķēniņa dēls knaši izrauj savu zobinu un izdur zivij acis.


 Zivs acumirklī paliek par briesmīgu dzelzs milzi un grābstās ķēniņa dēlu noķert, bet ķēniņa dēls iesprūk aitās. Lielā aita mīlīgi pieņem bēdzēju un klusu iečukst: "Paslēpies man apakš vēdera, tad dzelzs milzis tevi nenotvers! Mēs visas bijām reiz cilvēki, bet tur otrā salā palikām par aitām."


 Milzis, nevarēdams tā ķēniņa dēlu rokā dabūt, izplēš durvīm tik lielu caurumu, ka tikai aita var izlīst un tad laiž aitas pa vienai vien laukā. Beidzot arī lielajai aitai jāiet;tā nevar izlīst: caurums par mazu. Milzis izplēš caurumu otrtik lielu un tad izlaiž aitu, nemaz nejēgdams, ka ķēniņa dēls aitai apakš vēdera. Ķēniņa dēls, līdz ko laukā ticis, tūlīt ar saviem ļaudīm uz kuģi un projām. Milzis izgrābsta aitu istabu: neatron nekā. Izgrābsta vēl reiz savu istabu: neatron nekā, izgrābsta priekšistabu - neatron nekā. Izskrien laukā - tik sadzird, kā šie uz kuģa vaikstās. Dusmās tas grābj akmiņa gabalus un drāž, tāpat uz labu laimi, kuģim pakaļ. Kurš akmins uz kuģa nokrīt, tas paliek par zelta gabalu, bet kurš no ļaudīm domā zelta akmini rokā ņemt, tas paliek mēms.


 Tā tie nu brauc gar tiltu vien līdz mūra salai. Nobrauc tur: jaukais troksnis tūlīt nobeidzas.


 "Kad tu izčibētu!"ķēniņa dēls iesaucas "lai viens uzrāpjas uz augsto mūri paskatīties, kas tas par jauku troksni!"


 Lielām mokām viens uzrāpjas arī, bet līdz ko augšā, tas tūlīt priecīgi saplaukstina rokas, skaļi iekliedzas un nolec otrā pusē zemē. Nu sūta otru, bet tas tāpat saplaukstina rokas, bezgalīgi priecīgs iekliedzas un nolec kā tauriņš zemē. Trešo tā vairs nelaiž, to iesien virvē un tad lai kāpj. Tas uzkāpj, grib lēkt zemē, bet citi atrauj atpakaļ uz kuģa.


 Nu visi apkārt, ko laba otrā pusē redzējis, bet nekā pateikt - šis mēms no priekiem palicis. Tagad ķēniņa dēls pavēl tāļāk braukt, bet brauci nu brauci: kā tilta vairs neredz, tā visi atkal paliek kā apmulšināti.


 Nabadziņi samocās trīs dieniņas, trīs naksniņas - nekur tikt, nekur pabūt. Un, kad nu vēl ar visām klizmām kaujoties, beidzot pat bads sāk durvju priekšā rēgoties, tad ķēniņa dēls cita nekā vairāk nezin darīt kā savu dārgāko mantu, savu zobinu jūrai ziedot un palīdzības lūgties. Viņš iemet zobinu jūrā. Tūlīt izšaujas no jūras dziļumiem cienīgs sirmgalvis ar dimanta zobinu rokā un saka:


 "Še šis zobins, sviedi viņu gaisā!"


 Ķēniņa dēls paņem zobinu un drāž gaisā. Acumirklī ap zobinu un kuģi saronās biezum biezas jūras miglas un ietin kuģi, kā mākonī, jūras viļņi sāk pacelties un nu kuģis iet pa gaisu gaisiem, kamēr saplok pie tēva pils durvīm.



# Kalps un velns
*Difficulty: 0.0034*


Reiz viens kalps ganījis pie ezera zirgus un vijis zirgam pavadu. Te izlīdis velns no ezera, vaicādams, ko ar tiem striķiem darīšot. Kalps atbildējis - raušot kalnu ezerā. Nu velns ļoti lūdzies, lai tā tak nedarot, jo tad šim vairs nebūšot kur dzīvot, viņš apdāvināšot ar daudz naudas, bet tā lai nedarot.


 Labi, kalps paņēmis naudu un solījies nedarīt. Bet nu velns vedinājis kalpu sviesties - gribot redzēt, kurš augstāki uzsviedīšot. Labi. Velns nu iznesis no ezera dibina lielu, lielu āmuri un uzsviedis tik augsti, ka gandrīz ne saredzēt.


 Nu bijis jāsviež kalpam. Bet tas, labi redzēdams, ka āmura nespēs cilāt, darījis gudri - satvēris pie kāta, skatījies uz augšu un saucis:


 «Atveriet debess lodziņu, ka varu āmuri debesīs iesviest!»
 Velns, to dzirdēdams, pieklupis klāt: lai labāk nemaz nesviežot - tā esot viņa tēvutēva manta! Kalps pasmējies vien un tūliņ palaidis kātu vaļā. Bet nu velns atkal vedinājis lauzties. Kalps mierā, bet tikai to ieminējies - ko viņš būšot cīkstēties, tikpat viņu nenosviedīšot, lai labāk tad ejot ar šā vecāko brāli, kas zin, to varbūt pārspēšot. «Jā, jā!» velns tūliņ mierā.


 Bet kalps parādījis velnam lāci, kas pašu brīdi purvā kādā cerā gulējis. Velns iesācis gan ar lāci, bet lācis tik, tik velnam nav saberzis visus kaulus. Tomēr velns vēl nebijis mierā, mudinājis kalpu skrieties. Kalps atteicis:


 «Ko es ar tevi skriešos? Tu tikpat mani nenoskriesi - skrienies tad labāk ar manu jaunāko brāli!»


 «Jā, jā!» velns tūliņ mierā.


 Nu kalps parādījis velnam zaķi, kas turpat uz ciņa gulējis. Velns skrējis gan ar zaķi, bet nedabūjis ne apskatīties - zaķis jau gabalā, šis vēl tepat. Tomēr velns vēl nebijis mierā, vedinājis kalpu gar ezera malu pastaigāties. Staigājuši, staigājuši - ieraudzījis divi ecēšas: kas tās esot?



 «Tās jau mana tēva ķemmes,» kalps atteicis, «viņš šorīt te bija un laikam aizmirsis.»


 «Ak tavas prāvas ķemmes tavam tēvam!» velns pabrīnējies un iespraudis ecēšas matos, vienas labajā pusē galvai, otras -kreisajā.


 Gājuši atkal. Te ieraudzījis divi laivas ezerā - kas tās esot par lietām?
 «Tās mana tēva pastalas. Šorīt viņš te ardams iemērca tās, lai izmirktu labi mīkstas.»


 «Ak tavas lielas pastalas tavam tēvam!» velns pabrīnējies un uzmaucis vienu laivu vienā kājā, otru - otrā.


 Gājuši tālāk. Bet tālu vairs netikuši, sācis pērkons rūkt, un velns tūliņ briesmīgi iztrūcies. Kalps mierinājis:


 «Ko tu par niekiem baiļojies! Mans tēvs tur tura talku, un vienai talcinieka ķēvei kumeļš drusku atklīdis, par ko ķēve šad un tad iebubinās pēc kumeļa.»


 Velns apmierinājies. Bet necik ilgi - atkal pērkons ierūcies. Velns nu vēl vairāk sarāvies, bet kalps tikai mierinājis:
 «Nebaidies, nebaidies! Tā ir ķēve.»

 Bet, kā trešo reizi pērkons ierūcies, tā arī spēris un nospēris velnu.
 Kalps pārgājis itin priecīgs, ka velnu tā izmozējis.

# Mačatiņš
*Difficulty: 0.0034*


Reiz kādā būdiņā dzīvoja attapīgs vīrelis, vārdā Mačatiņš. Ar savu kungu attapīgais izdzīvojās, kā vien gribēja. Tā kādu dienu kungs, no medībām nākdams, iegriežas Mačatiņa būdiņā atpūsties. Mačatiņš, zinādams savu kungu vientiesi esam, izvāra dzelzs podā putru, noceļ no kāša, ienes istabā plāna vidū un tad rāda kungam:


 "Paskaties, paskaties, vai esi redzējis tādu podu, kur putra istabas vidū bez uguns mutuļus met! Es tā vienā gabalā daru: ieleju ūdeni, pieberu putraimus, nolieku plāna vidū, un podiņš vārās, cik uziet."


 Kungs paskatās, jā - met gan mutuļus. Bet to šis nemaz nejēdz, ka putra, no uguns nocelta, vienmēr kādu laiciņu mutuļo.


 "Mačatiņ, vai zini ko? Došu tev trīsdesmit trīs pūrvietas zemes pie būdiņas klāt — atdod man podiņu!"


 Labi. Kungs pārnes podu mājā, ieliek zaķi, lai nu vārās. Bet kas tev bez uguns vārīsies? Kungs, redzēdams, ka piekrāpts, liek Mačatiņu uz muižu atsaukt un met ar rungu pa muguru. Bet Mačatiņš to jau mājā bija varējis pateikt, ka bez sukām neizies. Tomēr, lai kungu piejokotu, tas bija pielējis teļa zarnas ar asinīm un uzsējis uz muguras. Kā nu kungs ar rungu met, tā asinis šķīst pa malu malām. Mačatiņš nokrīt gar zemi un kunkst: "Nosita, nosita, pats savu Mačatiņu nosita!"


 Kungs, ieraudzīdams Mačatiņu vienās asinīs, ieskrien pie puišiem un paklusu piekodina, lai iebāžot to maisā, aiznesot un āliņģi un tur iemetot. Puiši aiznes viņu uz ezeru. Bet āliņģis aizsalis, jāiet pēc cirvja. Kamēr puiši domā cirvi meklēt, Mačatiņš no maisa ārā un maisā sabāž akmeņus. Puiši noslīcina akmeņus.


 Otrā trešā dienā kungs atkal iet uz medībām. Vēl nebija zaķi nošāvis, te Mačatiņš no būdiņas ārā un apmētā viņa kvekšķus ar priežu čiekuriem. Kungs ierauga Mačatiņu un pārbrīnās: "Kur tad tu izcēlies? Ko manus suņus apmētā?"


 "Tagad visus suņus apmētāju ar naudu, jo, kad man pietrūkstas, tad ielecu ezerā dibenā pēc manas naudas."


 Kungs, to izdzirdis, knaši steidzas uz mājām un lec āliņģī iekšā, bet noiet muru murumis dibenā un vēl šodien meklē Mačatiņa naudu.


# Trīs brīnuma dakteri
*Difficulty: 0.0034*


Trīs amata zeļļi iet lierēt un grib kādā krogā pārgulēt. Krodzeniece labprāt šiem dotu arī nakts mājas, bet saka: "Mans vīrs nav nemaz tādas labas sievas pelnījis, kā es, jo viņš ļoti pikts cilvēks, nedrīkstu jums ne drānas lupatiņa dot, kur uzgulties."


 Zeļļi arī negrib drānas, bet pārtiek, pārguļ tāpat uz garkūļu salmiem. Otrā rītā zeļļi noiet uz kādu muižu, kur satiek pašu kungu;viņi lūdzas kungam brokastu. Kungs saka: "Labprāt jums dotu, ja man mīlīgāka sieva būtu - nedrīkstu."


 "Kāda tad jūsu cienīgā īsti ir?" zeļļi jautā.


 "Kāda ir? Katru dienu ģērbjas citādākās drānās un katru dienu izbrauc vizināties, bet mani nekad līdzi neņem. Pat pie galda neēdam reizā!"


 "Nu, gan redzēsit - rītu tā būs citādāka."Zeļļi aiziet un norunā naktī pārmainīt labās krodzinieces dvēseli ar niknās cienīgas mātes dvēseli, lai tādā vīzē niknais ar nikno un lēnais ar lēno savienotos. Tā notiek. No rīta istabas meita ieiet prasīt, kādas drānas cienīgā šodien vēloties.


 "Tās pašas vakarējās!"cienīgā atbild.


 Meita brīnās: "Kas tas?"Sulainis ienes brokastu cienīgajai vienai pašai, kā arvienu, bet cienīgā prasa: "Kādēļ nenesat arī kungam?"


 Sulainis brīnās: "Kas tas?"Ap pusdienu ienāk kučieris prasīt, kādus zirgus šodien jūgšot.


 "Tos pašus vakarējos, bet jūdz tā, ka kungs arī var līdz braukt!"


 Kučieris iziet un brīnās: "Kas tas?"Drīzi zirgi iejūgti un kungs ar cienīgo māti laiž, ka derkšķ vien gar to krogu, kur cienīgās mātes dvēsele atmainīta. Līdz ko krogam klāt, te krodzeniece ārā, zirgiem priekšā un sauc: "Mans kungs, mani zirgi! mans kungs, mani zirgi!"


 Krodzenieks izskrien ar rungu pakaļ un dzen atpakaļ, sacīdams: "Nu tu skriesi cilvēkus riet, un drāti vērpt nemāki!"Viņš iedzen to ar rungu istabā. Trešā rītā zeļļi aiziet uz muižu un apprasās kungam, kāda cienīgā.


 "Mana cienīgā tik laba un mīļa, ka es nemaz nezinu."
 Kungs apdāvina zeļļus par to labumu bagātīgi.

# Vienacīte, Divacīte, Trijacīte
*Difficulty: 0.0034*


Mātei bija trīs pašas meitas un viena pameita. Pašas meitas bija gauži slinkas un izlutinātas, pameita ļoti strādīga un čakla. Un viņai vienai patei arī visi darbi bija jānostrādā: rītiem agri, agri vajadzēja istabu izslaucīt, traukus nomazgāt, mātei un mātes meitām acu ūdeni ienest, žagarus sacirst, uguni sakurt, rāceņus nokasīt - visu, visu padarīt, ka var, saulei lēcot, govis vēl izslaukt un laikā ganos aizdzīt. Un tur ganos viņai atkal citi sieviešu darbi bija jāpastrādā: jāaplāpa mājinieki, piederīgie, jāada, jāsavērpj vilna, lini, pa ziemu atkal, kad ganos negāja, aužamais bija jāapauž vienai patei. Bija gan daudz, ļoti daudz darbu nabadzītei, bet par laimi nelaiķa mātes melnā govs palīdzēja vērpjamo savērpt - govs tikai apēda vilnu, vai arī linus, un pēc laiciņa gatava dzija nāca pa nāsīm ārā, tīdamās ap ragiem. Viņa tad kamolā vien satina, tas viss.


 Bet drīzi pamāte apmanīja - tur sava lieta tais ganos, un sūtīja pa kārtai mātes meitas apskatīties. Pirmo dienu atnāca jaunākā, pameita sacīja: "Paguļaties, preilenīte!"


 Šī negribēja gulēt. Kā neguļ, pameita sāk dziedāt miega dziesmas: "Eja, eja man actiņa, ēja, ēja man actiņa!"


 Mātes meita jau noliekas gar zemi. Nu dziedāja tālāk: "Migu, migu vienactiņa, migu, migu vienactiņa!"


 Jaunākā mātes meita, kurai tikai viena acs bija, tūdaļ aizmiga. Kamēr šī nu izgulējusies, pameitai jau kamols no melnās govs ragiem notīts. Pārgājušas ar lopiem mājā, māte vaicāja: "Nu, ko laba pieredzēji ganos?"


 "Nekā neredzēju. Es drusku apgūlos, un aizmigu par nelaimi!" Nu sūtījuse otru mātes meitu. Tai bijušas divi acis pierē. Bet pameita ir to aizmidzina, dziedādama. "Migu, migu vien actiņa, drīz aizmigsi divactiņa!"


 Trešo dienu sūtījusi trijaci, tai bijušas divi acis pierē, trešā, slepenā acs, pakausī. Pameita to nezinājusi un tādēļ dziedājusi tāpat kā vakar: "Migu, migu vien actiņa, drīz aizmigsi otr' actiņa!"


 Tās divi acis tad arī aizmigušas, bet pakauša acs palikusi vaļā un visu noskatījusies, kā šī ar melno govi rīkojas. Tūdaļ pamāte melno govi nokāva un iekšas apraka dārza kaktā. Pameita ilgi apraudāja savu gosniņu. Bet uz vienu reizi šī apmana, ka taisni uz govs bedres sāk zelta ābele augt ar zelta āboliem. Nu viņa ēda zelta ābolus un priecājās ļoti. Te - kas ir - mātes meitas arī klāt zelta ābolus baudīt;bet ābele cēlās uz augšu, nevarēja sasniegt.


 Un tas gadījās, ka otrā vai trešā dienā pats ķēniņš brauca tur garām un, ieraudzījis tik skaistus ābolus, kāroja pirkt kādus. Viņš paaicināja mātes meitas, lai noraujot! Bet ābele cēlās uz augšu, nekā šīs nedabūja. Nu aicināja pameitu ābolus raut. Tā nebija ne klāt piegājusi labi - ābele nolaida zarus līdz zemei, tā pielasīja pilnu priekšautu un pasniedza ķēniņam. Ķēniņš vareni priecājās par skaistiem āboliem un tīšām apvaicājās, kādēļ ābele šai tikai dodoties rokā? Pameita nu izstāstīja galu no gala, kā bija noticis. Ķēniņš klausījās, klausījās, tad sacīja tā: "No šī brīža tava dzīve, sērdiene labā, pārmainīsies. Tu man brauksi līdz un paliksi par ķēniņieni, bet tavas pusmāsas būs tev par apkalpotājām!"


 Un tūliņ iesēdinājis pameitu karītē, aizvedis uz pili, bet zelta ābele gājusi pameitai līdz un nostājusies pils priekšā.


# Brīnumu naudas zutne
*Difficulty: 0.0034*


Vienam tēvam bija trīs dēli: divi gudri, viens muļķis. Kādu dienu tēvs iesauc dēlus iekšā un saka tā: «Vai dzirdat? Ko visi lai mājā sadarām, vai kāds negribētu no jums pasaulē laimi meklēt?»


 Labi, vecākais ies. Tēvs izvada vecāko uz ceļa un novēl labas sekmes. Bet, cik tālu vecākajam sekmējas, to tūlīt redzēsim. Pirmo dienu tas izjājas labi, otru dienu arī nekas nekaiš, bet trešo dienu, par nelaimi, gadās krustceļš ar šādu uzrakstu: ja pa pirmo ceļu jāj, tad zirgam iet labi, ja pa otru ceļu jāj, tad pašam iet labi, ja pa trešo ceļu jāj, tad abiem iet labi. To redzēdams, vecākais domā: «Sazin tevi, kurš nu ir pirmais, kurš trešais ceļš, jāšu labāk atpakaļ.»


 Nu jās viduvējs dēls. Bet, aizjājis līdz krustceļam, tas tāpat domā: «Sazin tevi, kurš nu ir pirmais, kurš trešais ceļš, jāšu labāk atpakaļ.»


 Beidzot jās muļķītis. Tas aizjāj līdz krustceļam, pārdomā un tad saka tā:


 «Pa labo roku mūžam iet labi! Tad nu skaidra lieta, ka tam ceļam, pa kuru jājējam un zirgam labi iet, vajag būt pa labo roku. Jāšu pa labo roku - pa trešo ceļu.»


 Viņš aizjāj. Gabaliņu jājis, tas pasit acis uz zemi un ierauga vecu, saplīsušu naudas zutni.


 «Lai, lai!» muļķītis iesaucas. «Veca nu gan esi, bet var jau pacelt. Ja nopelnīšu naudu, būs taču kur ielikt.»


 Viņš nolec no zirga un paņem. Bet vecā zutne sakaltusi karstajā saulē slimāk par čamariņu. Tomēr sakaltušām lietām lēti līdzams: krietni saburza saujā - labs. Bet, līdzko muļķis zutni paberzē, te brīnumi bez gala - acumirklī trīs rūķīši klāt, uzprasīdami muļķītim, ko šis gribot, ko pavēlot?


 «Ko gribu? Naudu gribu! Kuru zutni gan tukšu gar vēderu jož? Otrkārt - kas gan mani par velti uz ceļa ēdinās? Badā jau nemiršu, tādēļ pilnu zutni naudas šurp!»
Viens divi - rūķīši ar naudu klāt. Ko muļķītis vēl pavēlot?

 «Ko pavēlu? Pavēlu pie tāda kunga man ceļu parādīt, kur cilvēks ne vien labu maizi nopelna, bet arī labu naudas artavu.»


 «Labi, labi, jāj tik pa šo ceļu. Trīs dienas jājušam, gadīsies krustceļš. Krustceļā nogriezies pa labu roku, tad notiksi, kur vēlies.»


 Muļķis tā dara. Un, re, trešajā diena, saulītei rietot, tas sasniedz varenu ķēniņa pili. Viņš salīgst te kalpot. Bet nu bija ķēniņam daiļa meita - vienīgs bērns. Ķēniņa meitai muļķītis ļoti patīk, tomēr kā nu pie tāda tapt? Tēvs nelaidīs. Muļķītim ķēniņa meita arī patiktu, tomēr kā pie tādas tikt? Ķēniņš viņu drīzāk pie nelabā aizdzīs, ne meitu dos. Tā tas kādu laiku paliek. Te uz reizi muļķītim ienāk labas domas galvā. Viņš paburzī zutni, atsauc rūķīšus un pavēl ķēniņa meitu pie sevis atnest. Acumirklī rūķīši ar ķēniņa meitu klāt.


 «Klausies, meitiņ,» muļķītis saka, «kā būtu, ja tu man par līgaviņu solītos? Es zinu gan, ka tēvs tevi nelaidīs, bet vecajam vajadzētu apdomāt. Ne viņš ar mani mūžu dzīvos - tu jau tā būsi. Ko viņš taču tur daudz varētu stīvēties?»


 «Labi, labi, puisīt!» ķēniņa meita atbild. «Raudzīsim tēvu pierunāt. Še tev mans gredzens par zīmi, var būt, ka veiksies. Bet nu man jāsteidzas atpakaļ, lai tēvs nemeklētu.»


 «Steidzies, steidzies, meitiņ, bet, iekams aizej, man arī kāda zīme tev jādod. Vadzi, ņem šo pašu zutni, tik ievēro: daudz tu gar viņu neburzies, citādi - ja paberzēsi, atskries trīs rūķīši un prasīs darbu.»


 Ķēniņa meita nu gan domā klusu, nemanot pāriet, bet kas to dos? Ķēniņš tomēr pamanījis, ka šī pie muļķīša bijusi. Nu bija uguns pie pakulām.


 «Kur tu vazājies? Kur tu biji? Ak tā! Gar puišiem tīties! Kas tas par zutni? Kur to ņēmi?»


 «Tēt mīļais, tēt labais! Ar to zutni nevar daudz jokoties: ja mazuliet paberzē - tūlīt rūķīši klāt!»
«Dod tūlīt šurp, gribu redzēt!»

 Neko darīt - jādod. Ķēniņš paburzi - rūķīši klāt. Ko gribot, ko pavēlot?


 «Pavēlu muļķīti uz jūru aiznest un tādā tornī ietaisīt, kam ne durvju, ne logu.»


 Acumirklī koka tornis gatavs, muļķītis ieslodzīts. Ķēniņa meita gan raud, gan raud - neko darīt.


 Muļķītis nu bija lielās bēdās. Tomēr, ja tik bēdās nezaudē galvu, netrūkst apdoma, tad jau ir krupim nekā nepadarīsi. Tāpat tas bija ar muļķīti. Viņš izdomājās šā, izdomājās tā, beidzot tas izrauj savu naželi un sāk tik torņa sienas robīt. Roba, roba, vai re, trešajā dienā gadījies jau tāds caurumiņš, ka mazo pirkstiņu izbāzt. Nu roba vēl trīs dienas - jau galva izlien. Beidzot devītajā dienā muļķītim lūciņš lielu lielais gatavs. Tagad tas novij no palagiem un apsegiem virvi un nolaižas līdz pašam ūdenim. Bet tikpat - kur taču nu skriesi? Te, par laimi, otrā rītā, saulītei lecot, zvejnieki brauc savās laivās tīklus saņemt. Muļķītis, to redzēdams, sauc nelabā balsī, lai jel par viņu apžēlojoties. Zvejnieki labi ļaudis, mīkstām sirdīm, tie izceļ muļķīti uz krasta. Lai gan šī zeme muļķītim bija sveša, nepazīstama, tad tomēr labi diezgan, kad tik uz sausuma.


 «Tikpat,» muļķītis domā, «ko te jūras smiltis ilgi mīņāt? Iešu labāk mežā kādu ogu paraudzīt.»


 Ieiet mežā - nu tu brīnumi! Kas tad tur tā ķīvējas? Paliec vienu krūmu, pašķir otru krūmu, pieiet klāt: četri draugi - lācis, suns, putns un skudra ecējas gar laupījumu.
«Vai tā godīgiem ļaudīm pieklājas ēsties?» muļķītis uzsauc.

 «Jā,» draugi atbild, «ko tad darīt, ja nav neviena, kas laupījumu izdala?»


 «Nu tu brīnums, tā maza lieta, dod tik man šurp!»


 Muļķītis nu sāk dalīt. Lācim iedod lielos kaulus, sunim kājas, putnam mīkstumus un skudrai galvaskausu, kur slapjā laikā patverties.


 Četriem draugiem tas bija īsti pa prātam. Viņi apēd katrs savu daļu un tad saka:


 «Puisīt, par tik taisnu izdalījumu gribam tev atmaksāt. Klausies, ja tev kādureiz mūžā ievajadzētos palikt par lāci, tad iesaucies tik:
«Lācīti, šurp!» - un tūlīt paliksi par lāci.
Ja tev ievajadzētos par suni palikt, tad iesaucies:
«Sunīti, šurp!» - tūlīt paliksi par suni.
Ja tev ievajadzētos par putnu palikt, tad iesaucies:
«Putniņ, šurp!» - tūlīt paliksi par putnu.

 Ja tev ievajadzētos par skudru palikt, tad iesaucies:
«Skudriņ, šurp!» - tūlīt paliksi par skudru.»
Ar to muļķītim pietika. Viņš tūlīt iesaucās:
«Sunīti, šurp!» - un pārvērtās par sunīti.
Sunītis aiztek līdz jūrmalai un iesaucas:
«Putniņ, šurp!»

 Sunītis acumirklī paliek par putniņu, pārlaižas jūrai pāri, aizlaižas pie līgavas, ķēniņa meitas, loga un dzied un dzied tik jauki, ka līgavai jāatver gribot negribot logs. Līdzko logs atvērts, putniņš ielaižas pie līgavas un paliek par cilvēku, izstāstīdams visu ko piedzīvojis, kā izglābies, kā atlaidies. Ķēniņa meita, to dzirdēdama, tik priecīga, tik priecīga. Tomēr jauno ļaužu prieki bija īsi. Kāds sasodīts ķēniņa sulainis noklausās aiz durvīm un pasaka ķēniņam, ka muļķītis par putniņu pārlaidies. Ķēniņš aiz dusmām zils, sasauc ļaudis un liek putniņu noķert, pats vēl palīdzēdams. Nu bija muļķītim laiks savu spēku rādīt.
 Viņš iesaucās:


 «Lācīti, šurp!» - un tad ņem visus pa kārtai apstrādāt.


 Beidzot lācis sagrābj pašu ķēniņu un noprasa īsi:
 «Vai dosi muļķītim savu meitu jeb ne?»
 «Došu, došu, laid tik mani dzīvu vaļā!»


 Labi. Lācītis nu paliek par muļķīti un uzstāj, lai rītu darina tūlīt kāzas. Neko darīt - ķēniņam jātaisās uz kāzām. Tomēr, līdzko kāzas nodzertas, ķēniņam jauni niķi galvā: viņš sametas ar velnu uz vienu roku un piesaka, lai raugot muļķīti, viņa znotu, nogalināt. Velnam tādas lietas tikpat kā sviests uz maizes. Nepaiet gandrīz nevienas dienas, kad ķēniņa znotam nebūtu ar velnu ķibeles. Beidzot tas nevar vairs izturēt;viņš saka savai sievai:


 «Vai dzirdi, ja šodien velns atkal atkuļas, tad izliecies labi laipna, valodaina un raugi viņam izkrāpt, kur tas savu spēku noglabājis. Es ienesīšu trīs kociņus istabā un paslēpšos aiz tiem par skudru, lai jūsu sarunā noklausītos.»


 Labi. Dienasvidus laikā velns klāt. Kur vīrs esot?
 «Nav šodien mājā.»


 Velns tā kā neticētu, neticētu, bet neviena neredz, taču jātic. Ķēniņa meita nu uzsāk šādas valodas, tādas, lai izkrāptu velnam spēku, bet nekā. Beidzot tā saka:


 «Vai dzirdi, man teikts, ka tu savu spēku azotē nēsājot. Vai tas tiesa? Un, ja kāds tavu spēku no azotes izzogot, tad tavs spēks esot pagalam. Ko? Vai tā ir?»


 «Nē, nē!» velns atbild. «Mans spēks nav vis azotē, bet kaulos. Un manus spēkus, manus kaulus var tikai lācis satriekt, cits neviens.»


 «Lācīti, šurp!» skudra kaktā uzsauc. Skudra acumirklī paliek par lāci un noplēš velnu.


 «Vai es neteicu, ka mums izdosies,» muļķītis vēlāk saka savai sievai. «Bet vēl mums ir viena lieta. Ielīdīšu par skudru pie tava tēva un paņemšu savu naudas zutni. Tā man pašam pieder, kādēļ viņam atdot?»


 Tā notiek. Tagad muļķītis paņem savu sievu, aiziet pie sava tēva, izsaka tam, ko piedzīvojis, kā apprecējies, un tad, zutni paberzējis, saka tā uz rūķīšiem:


 «Kaut man būtu skaista pils un tik daudz naudas, ka visu mūžu iztikt.»


 Tā notiek. Rūķīši pazūd, un muļķītis ar savu līgaviņu dzīvo laimīgi.


# Kas apēdis sieru
*Difficulty: 0.0034*


Reiz viens vecs vīriņš - Dieviņš - gājis pa ceļu un nesis maisiņu, kur bijuši trīs sieriņi iekšā. Pēc neilgas iešanas vīriņš saticis vienu žīdu un aicinājis šo sev līdz. Labi, žīds gājis arī. Gājuši, gājuši - pienācis vakars, norunājuši paēst un tad likties gulēt.


 Bet ko tad ēdīsim?" jautājis žīdiņš.


 Vīriņš tūliņ ņems no maisa sieriņus ārā, bet sieriņu vairs nav. Žīdiņš bija sieriņus nesot apēdis. Ko nu? Vīriņš jautājis: "Vai tu apēdi sieriņus?"


 Žīdiņš atbildējis: "Nudien, papiņ es neesmu viņus apēdis!"


 Neko darīt, likušies neēduši gulēt. No rīta cēlušies un gājuši tālāk. Gājuši garām gar lielu mežu. Vīriņš iesūtījis žīdu mežā, kur tas sācis maldīties. Nu viņš saucis: "Kas ir apēdis sieriņus, lai nāk ārā!"


 "Nudien, papiņ es neesmu viņus apēdis!" liedzies žīdiņš un iznācis no meža laukā. Gājuši tālāk, nonākuši līdz vienai upei. Vīriņš iegrūdis žīdiņu upē un saucis: "Kas apēdis sieriņus, lai nāk ārā!"


 Žīdiņš atkal liedzies: "Nudien, papiņ, es neesmu viņus ēdis!"


 Iznācis žīds no upes un abi gājuši atkal tālāk. Nu vīriņš atradis uz ceļa zelta gabalu un teicis: "Kas apēdis sieriņus, tam es došu šo zelta gabalu!"


 Nu žīdiņš itin priecīgs iesaucies: "Nudien, papiņ, es viņus apēdu. Dod nu man to zelta gabalu un saki paldies, ka es tev vēl atzinos. Kur tu citādi to zeltu būtu licis?"


 Vīriņš pasmējies, iedevis žīdiņam zelta gabalu un aizgājis projām.


# Čūskas gredzens
*Difficulty: 0.0034*


Vienam tēvam bijis dēls, vārdā Ļēpausis. Vienreiz tēvs iedevis Ļēpausim naudu nopirkt pilsētā maizi. Ļēpausis, caur mežu iedams, ieraudzījis vīru, kas sitis suni. Ļēpausim suņa bijis žēl, viņš to atpircis. Bet mājāmāte nejauki Ļēpausi rājusi: neesot pašiem ko ēst - vēl vedot liekēžus mājā!


 Otrā dienā tēvs atkal iedevis naudu maizi pirkt. Bet Ļēpausis saticis mežā vīru, kas sitis kaķi. Viņš atpircis kaķi un atkal pārvedis mājā. Māte vēl dusmīgāka.


 Trešā dienā tēvs atkal iedevis naudu maizi pirkt. Bet Ļēpausis mežā saticis vīru, kas odzi sitis. Viņš atpircis odzi un nesis mājā. Bet odze uz ceļa izspļāvusi gredzentiņu, teikdama: "Uzmauc gredzenu pirkstā, tad viss notiks, ko vien vēlies, bet mani tu laid vaļā!"


 Ļēpausis palaidis odzi, pagrozījis gredzenu un vēlējies: "Kaut mājā visi galdi būtu pilni ar gardākajiem ēdieniem un dzērieniem!" Viss tā noticis un māte ar tēvu nevarējuši izbrīnīties, kā tas gadījies. Drīzi arī Ļēpausis pārradies, pagrozījis gredzenu un vēl vairāk iepriecinājis vecākus, viņš vēlējies: "Kaut būdiņas vietā gadītos tāda pils no tīra zelta un dimanta!"


 Tūliņ pils gadījusies. No tās dienas Ļēpausis ar vecākiem dzīvojis vienā labumā.


 Bet vienreiz Ļēpauša kungs nācis no muižas apprasīties, kur viņš tādu pili ņēmis. Tā un tā - Ļēpausis izstāstījis, pie kam vēl lielījies, ka esot pārāks par pašu kungu, varot ar ķēniņiem mērīties un vai nevarot kungs tādēļ savu meitu viņam par sievu atdot. Kungs domājis tā: "Kas tādā dimanta pilī manai meitai nekaitēs! Viņas pirmais brūtgāns aizkūlies svešumā un diezin vai maz kādreiz vairs pārnāk - labāki būs, spiedīšu pie Ļēpauša aiziet."


 Kungs pārgājis mājā un piespiedis meitu Ļēpausi precēt. Labi - meita gājusi ar', bet prāts tai bijis pie pirmā brūtgāna.


 Ne ilgi pēc kāzām Ļēpauša sieva nodabūjusi brīnumu gredzenu savos nagos, Tūliņ vēlējusies: "Kaut es būtu ar visu šo dimanta pili pie sava pirmā brūtgāna, bet Ļēpausis - kaut tas būtu iemūrēts uz augsta mūra viņpus šīs vietas, ezera vidū, ka galva vien tik ārā!"


 Acumirklī viss tā gadījies. Vecāki nu mituši atkal savā būdiņā, bet suns ar kaķi nesuši katru dienu Ļēpausim barību klāt: suns aiznesis, un kaķis, pa mūri rāpdamies, uznesis dabūto barību augšā. Cits jau neviens nevarējis mūra augšieni sasniegt. Beidzot suns ar kaķi taču apnikuši šo kopt, norunājuši labāk gredzenu uzmeklēt, lai tiktu no mokām vaļā. Nu meklējuši abi divi ilgu laiku pa puspasauli. Beidzot uzgājuši to vietu, kur Ļēpauša sieva piemitusi. Par dienu uzņēmusi labi suni un kaķi, bet par nakti izdzinusi laukā. Tomēr vienu vakaru kaķis dabūjis pa kāju apakšu atpakaļ atsprukt istabā un paslēpies apakš Ļēpauša sievas gultas. Gulēt iedama, Ļēpauša sieva noglabājusi gredzenu mutē, kaķis to redzējis. Līdz ko nu aizmigusi, kaķis glaudījis ar pēdu šai lūpas. Beidzot no kaķa pēdas iegājusi viena spalviņa mutē. To pa miegam šī spļāvusi laukā, bet ar to arī izspļāvusi gredzenu.
 Kaķis paķēris gredzenu un sācis ņaudēt. Šī atmodusies, pavērusi durvis un saukusi: "Skic! Laukā, skic!"
 Kaķis izskrējis pie suņa un nu pa abiem nesuši gredzenu Ļēpausim. Bijuši jau gandrīz pie mūra klāt, te abi nesēji sākuši ķildoties: viens gribējis nest, otrs gribējis. Ķildā gredzens izsprucis no mutes un iekritis ezerā.
 Nekā darīt - peldējuši atpakaļ un staigājuši noskumuši. Otrā nedēļā sunim ar kaķi iegadījies gar kāzu namu iet. Laukā bijuši izsviesti kauli, zivs ķidas, kas nekas, kā jau kur dzīres. Suns sācis grauzt kaulus, kaķis atkal ķidas ēst, Un, ko domāt - šinīs ķidās kaķis uzgājis savu gredzenu. Nu bijuši priecīgi, tūliņ peldējuši pie Ļēpauša un neķildojušies vairs nemaz, drīzāk suns vēl uzņēmis kaķi uz muguras un stiepis caur ūdeni, tādēļ ka bijis labāks peldētājs. Kaķis uznesis gredzenu Ļēpausim. Šis uzmaucis gredzenu pirkstā, pagrozījis un vēlējies: "Kaut šis mūris sadruptu lupu lupās, kaut mana dimanta pils atnāktu ar visu sievu turpat atpakaļ, kur bijusi!"
 Acumirklī viss noticis. Sieva lūgusies kā traka, lai Ļēpausis piedodot, esot pārskatījusies, pirmais brūtgāns, kā nu labi redzējusi, nemaz arī viņu tā negribējis, kā cerējusi. Viņa vairs nekad tā nedarīšot. Ļēpausis piedevis un no tās dienas dzīvojis laimīgi jo laimīgi ar savu sievu, ar vecākiem, ar suni un kaķi.


# Meža brīnums
*Difficulty: 0.0034*


Citreiz kāds saimnieks gājis ar savu dēlu medīt, pie kam aplenkuši vilku. Dēls dzenās vilkam pakaļ, bet vilks ielien kādā alā un nozūd. Bet dēlam dūšas diezgan, viņš lien alā pakaļ un atron vilka vietā Meža brīnumu. Meža brīnums izved dēlu no alas un saka tā: "Dēliņ, to vilku nešauji, es tev labāk parādīšu citu medījumu."


 Kamēr šie tur tā čalo, tēvs arī pienācis. Meža brīnums saka ir tēvam, lai to vilku vairāk nemeklējot;bet tēvs aizkrāpj Meža brīnumu uz savām mājam, ieviļ pagrabā un aizbultē durvis. Bet, kamēr vecais domā aizskriet ķēniņam pavēstīt, lai nāktu noķerto Meža brīnumu skatīties, tamēr dēls atbultē pagraba durvis un izlaiž Meža brīnumu ārā. Meža brīnums aiz pateicības iedāvina dēlam trīs ābolus: sudraba, zelta un dimanta.


 Atnāk nu tēvs atpakaļ ar ķēniņu, Meža brīnuma nav vairs.


 Otrā dienā dēls svaida savu sudraba ābolu un kaitina ķēniņa Vecāko princesi. Princese, to redzēdama, saka: "Puisīt, ko nu ar tādu patīkamu ābolu malties? Atdod labāk man viņu."


 "Atļauji man pie savām durvīm izgulēties, tad ābols būs."


 Labi - šis atvēl.


 No rīta dēls atkal svaida savu zelta ābolu un kaitina ķēniņa viduvējo princesi. Princese, to redzēdama, saka: "Puisīt, kā nu ar tādu patīkamu ābolu malties? Atdod labāk man viņu."


 "Atļauji man savā istabā izgulēties, tad ābols būs." Labi - šī atvēl.


 No rīta dēls atkal svaida savu dimanta ābolu un kaitina ķēniņa jaunāko princesi. Princese, to redzēdama, saka: "Puisīt, kā nu ar tādu patīkamu ābolu malties? Atdod labāk man viņu."


 "Atļauji man savā gultā dienasvidū izgulēties, tad ābols būs."


 Labi - šī atvēl.

 Bet nu gadījās, ka ķēniņam uzbruka nikni ienaidnieki. Pirmā dienā sakauj, bet trešā dienā ķēniņš nespēj nemaz vairs turēties. To redzēdams, dēls saka: "Tā tas nevar iet - jāiet palīgā "


 Viņš aizskrien uz alu pie Meža brīnuma un izsaka, kā tās lietas stāv. Meža brīnums, to dzirdēdams, saka: "Kad tu to vēlies, tad palīdzēšu, citādi gan ne!"


 Viņš tūlīt pasauc vilku, noņem tam bruņas, atjož zobinu un apbruņo dēlu. Bet dēls nespēj ne vilka bruņu nest, ne vilka zobina celt. Nekas, Meža brīnums pasniedz kausu garda dzēriena, liek dēlam to izdzert un tūdaļ spēka vaj cik.


 Uz kara lauka tagad gāja smagi: kur dēls lika, tur šķīda, kur parādījās, tur ienaidnieki bēga.
 Ķēniņš nu gribētu savu glābēju redzēt, bet šis, ienaidniekus mežā sadzinis, mežā nozūd.
 Otrā dienā ienaidnieki, jaunus spēkus sadabūjuši, atkal uzbrūk ķēniņam. Tagad Meža brīnums pasauc lāci, noņem tam bruņas, atjož zobinu un apbruņo dēlu. Bet dēls nespēj ne lāča bruņas nest, ne lāča zobina celt. Meža brīnums pasniedz divus kausus garda dzēriena, liek dēlam tos izdzert un tā tūlīt spēka vaj cik.
 Uz kara lauka šodien gāja smagi: kur dēls lika, tur šķīda, kur parādījās, tur ienaidnieki bēga. Ķēniņš nu gribētu savu glābēju redzēt, bet šis, ienaidniekus mežā sadzinis, mežā nozūd.
 Trešā dienā ienaidnieki, jaunus spēkus sadabūjuši, atkal uzbrūk ķēniņam.


 Tagad Meža brīnums pasauc lauvu, noņem tam bruņas, atjož zobinu un apbruņo dēlu. Bet dēls nespēj ne lauvas bruņu nest, ne lauvas zobina celt. Meža brīnums pasniedz trijus kausus garda dzēriena, liek dēlam tos izdzert un tā tūlīt spēka, ka pašam lauvam.
 Uz kara lauka šodien gāja briesmīgi: dēls viens pats apkāva visus ienaidniekus, tik trīs visstiprākie palika un ievainoja dūšīgo dēlu kājā. To redzēdams, ķēniņš aši, aši sasien ar savu kakla drāniņu dēlam brūci un nu šis gāžas ar tādu sparu virsū, ka viens divi visi trīs guļ, kā bluķi. Ķēniņš nu gribētu savu glābēju redzēt, bet šis ieskrien mežā un nozūd kā tauriņš.

 Dēls nu atdod Meža brīnumam bruņas, zobinu un pāriet pie tēva. Ak tu manu dieniņu, tik tēvs dusmīgs. Nemaz neprasīdams, stiba rokā un tik gāž: "Še tev klaidoni! Trīs dienas apkārt klejot, ne tu zini, kur gājis, kur palicis! Še tev!" Par laimi, ka ķēniņš, dārzā pastaigādamies, šo troksni izdzirdēja, citādi būtu vēl lielāks pēriens bijis. Ķēniņš atnāk uz saimnieka mājām un prasa, kas tas par troksni esot?


 "Jā, tēvs mani nepatiesi kūla, lielu cilvēku."


 "Nāc tuvāk, izstāsti, kāpēc viņš tevi kūla."


 Dēls iet, bet iedams klibo.


 "Kāpēc tu klibo?" ķēniņš prasa.


 "Laikam tēvs būs kāju sasitis, ķēniņ" dēls atbild.


 "Rādi šurp kāju!"


 Šis negrib, negrib rādīt, bet, kad pats ķēniņš pavēl, tad jārāda.


 Noaun nu kāju, ierauga kakla drāniņu, vaj akls: ķēniņš dēlam gar kaklu.
 "Tad tu esi tas, kas mani izglāba! Nāc šurp, dūšīgo glābēj, no šī brīža tu esi mans znots!"
 Tēvs, to visu redzēdams, atplēš muti un nevar ne gudrs tikt. Bet dēls atgriežas un saka: "Tēt, beidzamo reizi tu gan mani, lielu cilvēku, par velti izkūli, bet par to nekas, varbūt, ka mazuma dienās šo pērienu biju tev parādā palicis. Lai nu kā, nāc labāk man līdz uz pili."


 Pilī ķēniņš pasauc savas trīs princeses un tad saka tā: "Klausāties, bērni, šis jauneklis mani izglāba no ienaidniekiem. Es viņu pieņēmu par savu znotu, kurai no jums nu tiktu pie viņa iet?"


 Vecākā princese saka: "Tēt, viņš man pieder, viņš gulēja pie manām durvīm un man iedeva sudraba ābolu."


 Viduvējā princese saka: "Nē, tēt, viņš man pieder, viņš gulēja istabā un iedeva man zelta ābolu."


 Bet jaunākā princese saka: "Nē, tēt, viņš man pieder! Viņš gulēja manā gultā un iedeva man dimanta ābolu."


 "Labi, tad tev, jaunākajai, viņš pieder!"


 Dēls nu apprec jaunāko princesi un paliek vecā ķēniņa vietā par ķēniņu.


# Dievs rada pasauli
*Difficulty: 0.0035*


 Pirmajos laikos, kad Dievs jau bija radījis debesi, zemi un visus citus radījumus, tas allaž staigāja pa zemes virsu, sarunādamies ar saviem radījumiem. Tā reiz, zemi pārstaigādams, tas ievēroja, ka zeme par lielu un visu nevarot viņa radījumi apdzīvot.


 Tas pārdomāja, ka zemi varetu pamazināt, jo jūra gremdēt vairs negribēja, tādēļ ka jūra jau tā bija diezgan liela. Tā domādams un leni iedams, tas satika ezi, kam toreiz bija viscaur vēl tāda mīksta, pelēka spalva, kā tagad zem vēdera. Dievs izstāstīja savas domas ezim, tam padoma prasīdams.


 Ezis teica: «Zemi vajaga saraut kroķēs - tas ir, kalnos!» tad tā tikšot mazāka. Šitais eža gudrais padoms Dievam labi patika un tas arī tā darīja: zemi sarāva kroķēs un tā cēlās kalni. Bet ežam par padomu Dievs solīja dot to, ko tikai vien viņš paģērēšot.


 Ezis, grezns būdams, lūdza, lai Dievs dodot pelēko svārku vietā zelta svārkus. Dievs ezi paklausīja un dāvāja tam zelta svārkus, teikdams, ka arī no skaistuma daudz nelaimes ceļoties. Ezis bija iesākumā par saviem zelta svārkiem itin priecīgs, bet drīzi viņa prieki pārvērtās bēdās: jo nu visi cilvēki sāka gūstīt ezi, zelta svārku dēļ, kur un kā tikai vien varēdami - vienmēr tās bija dzīvības briesmas.
 Nabadziņam, ežam, vajadzēja slapstīties slepenākajās vietās un arī tur tas nebija drošs.


 Šādu dzīvi apnicis, tas gāja pie Dieva lūgt, lai dodot atpakaļ vecos svārkus, vai arī tādus, ka to neviens nevarētu aiztikt. Dievs viņa lūgumu paklausīja un teica: «Es tev došu tādus svārkus, ka tevi neviens neaizkars!» un dāvāja tam tagadējās adatas.


Piezīme. Līdzīga teika ir vēl sastopama pie igauņiem, somiem, rumāņiem un bulgāriem.


 1.M. Šiminš Brukna. E t n. I, 1891, 85. LP VIl. II, 50, 1, 4a. 


# Brīnuma kūjiņa
*Difficulty: 0.0035*


Pie kāda muižnieka dzīvoja puisēns. Tam bija balta kaziņa jāgana, bet viņš negribēja ganīt. Kungs nokūla puisēnu un aizdzina tīrumā kaziņu ganīt. Puika tīrumā stāvēja pie kaziņas un raudāja. Pienāca vecītis, vaicādams:
«Dēliņ, ko raudi?»

 «Kungs mani kūla, ka kaziņu neganot.»


 «Neraudi vis, dēliņ, še tev šī kūja, iespraud tīrumā, tad kaziņa paliks pie kūjas un neies nekur.»


 Puika iesprauda tīrumā kūju un pārgāja mājā, bet kaziņa palika pie kūjas un negāja nekur. Bet nu atkal nokūla muižkungs puisēnu un aizdzina tīrumā kaziņu ganīt. Puisēns saskaitās kūliena dēļ, aizgāja tīrumā, izrāva kūju un steidzās prom, bet kaziņa kā piesieta staigāja kūjai pakaļ. Gāja, gāja - iegāja ciemā.


 Bija sestdienas vakars. Pašu laiku vīrieši bija noģērbušies, vēl meitas tikai pērās. Puisēns iedūra kūju pirts priekšā un pats ielīda pirtī nopērties balts. Bet meitas, puisēnu ieraudzīdamas, tā nobijās, tā nobijās. Tūliņ visas kliegdamas izskrēja ārā, bet skrienot viena piedūrās netīši kaziņai - tā palika pie kaziņas un netika vairs nost. Nu steidzās otra meita pirmo pestīt. Bet, līdz pirmai pirkstus pielika, netika vairs nost. Puisēns nopērās, paņēma kūju un griezās mājā, bet kūjai sekoja kaziņa, un kaziņai sekoja meitas. Pārgāja mājā - muižkungs pretim: kur viņš tās meitas vadājot?


 «Es jau viņas nevadāju - kaziņa vadā, es vadāju kūju.»


 Muižkungs sašutis pieskrēja meitas pestīt, bet, līdz pirkstus piedūra, palika pie meitām. Bija jāiet gar kunga pili, kungs pretim: kur viņš to muižkungu vadājot?


 «Es jau nevadāju - meitas vadā viņu, kaziņa vadā meitas, es vadāju kūju.»


 Kungs sašutis pieskrēja muižkungu pestīt, bet, līdz pirkstus piedūra, palika pie muižkunga. Nu puisēns taisni gāja uz pilsētu ar visu baru. Bet tai pilsētā dzīvoja vecs ķēniņš, un tam bija neiesmīdināma meita. Ķēniņš tanīs dienās bija izziņojis pilsētā:


 «Kas manu meitu iesmīdinās, tam atdošu viņu par sievu un iecelšu par jauno ķēniņu.»


 Nu, zināms, nāca šādi, nāca tādi ķēniņa meitu smīdināt, bet velti - meitai lūpas ne vīpsnāt nepavīpsnāja. Tomēr it neviļot tagad puisēnam gadījās ķēniņa pilij garām iet. Ķēniņa meita, pie loga adīdama, pacēla acis un ieraudzīja neredzētus brīnumus - kūja pie puikas, kaza pie kūjas, meitas pie kazas, muižkungs pie meitām, kungs pie muižkunga. Viņa skaļi iesmējās un sauca ķēniņu:


 «Tēt, tēt, nāc skaties, kādi te joki! Te jau smiekli bez gala.»


 Bet ķēniņš tūlīt iesauca puisēnu, sacīdams:


 «Tu esi mans znots! Rīt būs kāzas, un parīt būsi manā vietā ķēniņš.»
Nu puisēns taisījās pats savās kāzās un iesita ar kūju kaziņai - kaziņa atgāja no kūjas, iesita ar kūju meitām - meitas atgāja no kaziņas, iesita ar kūju muižkungam - muižkungs atgāja no meitām, iesita ar kūju kungam - kungs atgāja no muižkunga. Visi pārgāja mājā, bet puisēns palika ķēniņa pilī par jauno ķēniņu un turēja kaziņu labi.

# Lapsa apēd lāča medu
*Difficulty: 0.0035*


Lācim bij divi gājēji: meita lapsa, puisis vilks. Reiz lācis gāja pastaigāties un atrada bišu dārzu. Viņš paņēma vienu stropu, pārnesa savas mājās un nostatīja sava lauka malā. Bet lapsa par varu arī gribēja medu pabaudīt. Turpat nu lauka malā medus gan bija, bet kā dabūsi baudīt? Lācis neatlaiž no darba ne brītiņa. Beidzot lapsa saka tā: "Man nākamu svētdienu pret vakara laiku jāiet krustībās — atlaidi mani!"


 "Jā, jā!" lācis atbild, "nomazgā traukus, tad vari iet."


 Lapsa nomazgā traukus un aiziet. Bet kur nu blēde, negāja vis krustībās, aizgāja pie lāča bišu stropa medus saēsties.


 Rītā lācis vaicā: "Ko nu nokrustīja?"


 "Pirmo Laišķi nokrustīja; bet nākamu svētdienu atkal man jāiet krustībās."


 "Jā, jā! nomazgā traukus, tad vari iet."


 Svētdien pret vakaru lapsa nomazgā traukus un aiziet atkal medus saēsties. Rītā lācis vaicā: "Ko nu nokrustīja?"


 "Vidus Laišķi nokrustīja; bet nākamu svētdienu atkal man jāiet krustībās."


 "Jā, jā! nomazgā traukus, tad vari iet."


 Svētdienu pret vakaru lapsa nomazgā traukus un aiziet atkal medus saēsties. Rītā lācis vaicā: "Ko nu nokrustīja?"


 "Beidzamo Laišķi nokrustīja."


 Bet lapsa bij izēdusi bišu stropu gluži tukšu un vienu šķīvi vēl pārnesusi mājā. 0trā dienā vilks gulēja diensvidu uz baļķiem. Lapsa paņēma medus šķīvi, pielīda itin klusu vilkam, apsvaidīja tam muti viscaur ar medu un tad ietecēja lācim sūdzēt: "Redz, redz, ko tavs labais puisis izdarījis! Izrijis tavu bišu stropu un nu guļ uz baļķiem atspēries — mute vien vēl spīd kā tur saēdies."


 Lācis, to dzirdēdams, sāka nejauki rūkt; un tā izskrēja pie vilka, nostatīja to uz pakaļkājām un pliķēja un pliķēja, vai vainīgs, vai nevainīgs.


# Meli bez gala
*Difficulty: 0.0035*


Klausieties, ko stāstīšu. Redzēju divus ceptus gaiļus pa gaisu skrienot, viņi skrēja ļoti ātri, un vēders bija pret debesīm un muguras pret zemi.


 Viena smēdes lakta un dzirnakmens pārpeldēja pār Daugavu gluži lēnām, un varde, otrā malā tupēdama uz ledusgabala, apēda divus lemešus, tas bija tieši Jāņu dienā.


 Un tur trīs vīri — tie gribēja dzīvu zaķi noķert. Viņi gāja uz koka kājām: pirmais bija akls, otrs mēms, bet trešais nevarēja ne kājas pakustināt. Bet aklais pirmais ieraudzīja zaķi, mēmais pateica klibajam, bet klibais viņu sagūstīja.


 Citi gribēja pa sausu zemi ar kuģiem braukt, viņi brauca pa rudzu un miežu tīrumiem, kamēr tika uz augsta kalna, tur tie visi noslīka. Vēzis dzina suņa vietā zaķi, un uz jumta gala gulēja govs, kas pati bija tur uzkāpusi.
 Un tai zemē mušas tik lielas kā pie mums kazas.

 Bet nu vajag logus attaisīt, lai meli var izskriet ārā.


#  Tirgotāja meita
*Difficulty: 0.0035*

Kādam tirgotajam bijuši divi pieauguši bērni: dēls un meita. Reiz tirgotajam jābūt uz ilgāku laiku citā pilsētā. Kur nu pa to laiku abus bērnus atstāt? Sieva tam miruse un tik ilgu laiku jaunus cilvēkus uz savu roku pamest, tam īsti netīkas. Beidzot viņam ienāk tāds padoms prātā: viņš atstāj dēlu un meitu pie sava laba kaimiņa.
 Neba nu katru reiz tas labs, ko par labu dēvē: tā arī še. Kaimiņš līdz ko tirgotājs projām, tūlīt uzbildina tirgotāja meitu uz precībām. Šī, nabadzīte, bez tēva ies ko solīties; un bez tā vēl nākošā naktī tai sapņos parādās, lai nekādā ziņā pie kaimiņa neejot, jo esot nolemts, ka viņa ķēniņa dēlu par vīru dabūšot. Meita atraida kaimiņu. Bet nu bij uguns pakulās.
 Kaimiņš tūlīt sagrābj meitu un pavēl viņas pašas brālim uz mežu aizvest, lai nolietātu. Brālis nedrīkst ne vārda iepīkstēties, citādi pašam tāds pats liktenis no kaimiņa. Mežā brālis tik paceļ mazo pirkstiņu pret māsu un, re: pirkstiņš sasalis. To redzēdams, tam iešaujas labāks padoms prātā: viņš pamāca māsu, lai bēg no šejienes projām. Abi noslauka gaužas asaras un tad izšķiras.
 Tirgotāja meita par mežu maldoties nokļūst mazā mājiņā, kur tai brīdī nevienas dvēselītes nav mājā. Istabā redz divpadsmit gultu, divpadsmit krēslu, divpadsmit šķīvju, divpadsmit karošu. Meita iestrebj no katra šķīvja pa lāsītei un tad paglabājas pagultē. Vakarā pārnāk divpadsmit vīriņi, paskatās šķīvjos un brīnās: "Te kāds cilvēks bijis pie mana šķīvja, te viens bijis pie mana, te pie mana! Ja viņš būtu jauns sievietis, tad turētum viņu par māsu, ja vecs, tad par māti. Tādēļ: ja kāds te kur paslēpies, lai nāk ārā; mēs apsolāmies nekā ļauna nedarīt!"
 Meita izlien. Šie tūlīt visi pretim un nu vairāk tik ne: "Mūsu māsiņa, mūsu mīļā māsiņa! Divpadsmit brālīši esam, nu mums vēl māsiņa!"
 Naktī citi vīriņi aiziet gulēt; bet divi paņem vienā rokā zāļu trauciņu, otrā zobenu un nostājās mājiņu sargāt, jo nikna ragana katru nakti nākot, ar viesuli mājiņu postīt. Māsiņa paliek abiem sargiem biedros. Te ap pusnakti viesulis šņāc, un melna ragana drāž mājiņai pāri. Šie, kā izvelk zobinus un gāž zāles acīs, tā ragana aiziet šķaudīdama. Citām naktīm esot kāvušies ilgi jo ilgi, bet šonakt ragana, kā par brīnumiem, ātri aizskrējuse. Bet raganai savs nodoms, šonakt tik ātri steigties: viņa stāv ar nelietīgo kaimiņu saziņā un tas jau vēl itin silts jāsteidz kaimiņam paziņot, ka tirgotāja meita pie vīriņiem. Kaimiņš, tādas vēstis sadzirdējis, atplēš muti un brīnās: "Kas to būtu varējis no miroņiem uzmodināt? Nudien, tur tie sasodītie rūķīši vainīgi! Bet vēl nekas! Es tev iedošu kreklu, kurš ar nāves zālēm svaidīts. To tu aiznesi tādā dienā uz mājiņu, kur pirts kurināta. Kamēr meita pirtī peras, vari kreklus pārmainīt: viņas kreklu paņemt un šo kreklu vietā atstāt."
 Ragana paņem kreklu un apsolās uz matu izdarīt.
 Kādā dienā divpadsmit vīriņi saka meitai: "Māsiņ, izkurini nu atkal pirtiņu, esam nostrādājušies brīnum melni !"
 Vīriņi noperās pa priekšu un tad māsiņai reize. Bet, kamēr šī perās, ragana slepus pārmaina kreklus. Meita apvelk to, kurš ar nāves zālēm svaidīts un paliek uz vietas. Vīriņi gaida, gaida, nevar māsiņas sagaidīt. Aiziet raudzīt; ak tu manu sūro dieniņu: māsiņa pagalam! Nu raud un nu žēlojās; bet kas pagalam - pagalam. Labie vīriņi ieliek nomirušo zelta zārkā, dimanta kājām, uztaisa skaistu pili, gaišiem logiem, uzliek pils čukurnī zelta vērloku un tad ienes zelta māsiņu tur dusēt.
 Bet nu gadījās, ka ķēniņa dēls, šinīs dienās izgājis medīt. Nevilšu ierauga zelta vērloku un tūlīt sūta sulaiņus, lai paskatoties. kas tā par savādu pili ar zelta vērlokiem. Sulaiņi atnāk atpakaļ ar tādām vēstīm: "Zelta vērloks vēl nekas; bet pilī guļ zelta zārkā, dimanta kājām tik daiļa meiča, kā saule. Mums viņa pamiruse izliekas."
 Ķēniņa dēls aiziet turp: ja, mirusi nevar jau tik daiļa būt; jāved uz mājam un jārauga atdzīvināt. Nu sasauc pareģus, un saaicina zīlniekus, lai pasakot un zīlējot, kā iespējams, to atdzīvināt. Zīlniekiem viegla lieta; tie uz rāvienu pasaka: "Dzīvība radīsies, ja raganas krekls nebūs mugurā!" Un pareizi: līdz ko novilka raganas kreklu, tā daiļā meiča atplēš acis. Ķēniņa dēls vairs nelaiž daiļo meiču projām; viņš bildina par savu līgaviņu un nodzer kāzas trīs dieniņas, trīs naksniņas.
 Bet līdz ko kāzas nosvinētas, te ragana arī kājās. Viņa uzglūn jaunajai ķēniņienei un aizrauj to ar viesuli dziļi, dziļi mežā, lai tā nomaldītos. Šī maldās, maldās, bet izmaldās uz to pilsētu, kur vecais tēvs aizgājis tirgoties. Pašā pilsētas malā tā satiek cūkganu, kuram prasa: "Ķēniņ, kā to pilsētu sauc?"
 Tā un tā.
 "Kam tās cūkas, kuras tu gani?"
 "Cūkas pieder tam tirgotajam, kurš priekš gada te atnāca."
 "Vai viņam nevajaga kalpones?"
 "Ne, kalpones viņam nevajaga, bet sulaiņa gan."
 To izdzirduse ķēniņiene ieiet pilsētā, pārģērbjas sulaiņa drānās un tad iet tīši gar tēva logiem. Vecais tirgotājs, sulaini ieraudzīdams, tūlīt uzbļauj: "Eh! vai nelīgsi pie manis?"
 "Kālab ne."
 Labi - salīgst. Te otrā, trešā dienā visam pilsētām ziņa klāt, lai eijot uz ķēniņa pili, jo jaunajam ķēniņam ķēniņiene zuduse - jāpalīdzot sataujāt. Visi brauc, vecais tirgotājs ar savu sulaini ar. Pilī nu katrs stāsta, ko tik zin un ko tik redzējis, bet to pateikt, kur ķēniņiene - to neviens nevar. Beidzot pienāk ir sulaiņa reize stāstīt. Sulainis pasmudzina galvu un tad iesāk tā: "Redziet, labprāt stāstītu; bet iekams iesāku, katram jāapņemas, ka nerunās man ne pušplēsta vārdiņa pretim un, ja kāds tomēr runātu, tam tad lai trīs gadi cietums.” Labi - visi tā ar mieru.
 Nu tad iesākšu: "Priekš kāda gada mans tēvs, uz citu pilsētu aiziedams, nodeva mani ar brāli pie kaimiņa.. Šis kaimiņš pavēlēja manam brālim mani nokaut. . .."
 "Tas nav tiesa!" kaimiņš tūlīt iebļaujas, jo šis arī atnācis uz ķēniņa pavēli pilī.
 "Nu, ja tas nav tiesa, tad tev trīs gadi cietums!" ķēniņš atsaka un liek iemest pagrabā.
 "Stāsti nu tālāk!" ķēniņš pavēl.
 "Tad piepeši nokļuvu mežā pie divpadsmit vīriņiem, jo brālis palaida nenokautu. Tur pamiru; bet te ķēniņa pilī atdzīvojos. Pēc tam nodzērām ar ķēniņu kāzas..."
 To sakot, ķēniņš vairs nevar noturēties; bet sulainis māj ar roku nerunā, citādi cietums. "Pēc kāzām mani viesulis aizrāva uz mežu, kur tik ilgi maldījos kamēr iemaldījos pie sava tēva."
 Līdz ko nu sulainis izstāstījis, tā ķēniņam atveras acis: viņš pazīst; tēvam atveras acis: viņš pazīst un brālim atveras acis: viņš lai pazīst. Nu bij prieki bez gala. Ķēniņš nelaiž neviena uz mājam: visiem jāpaliek un jādzer vēl trīs dienas atkāzas. Bet pēc atkāzām nelietīgo kaimiņu izvilka no pagraba un notiesāja labāk uz nāvi, nekā likt vēl cietumā tupēt.

# Dvēsele olā
*Difficulty: 0.0035*


Velns bija ķēniņam meitu nozadzis. Pie ķēniņa atnāca reiz izdienējis zaldāts un teica: "Dod man tikai vecu zobinu, es tavu meitu tev atdošu."


 Ķēniņš zaldātam deva zobinu un piesolīja vēl daudz naudas, ja princesi atved. Zaldāts apjozis veco zobinu, gāja ķēniņa meitu meklēt. Ejot pa ceļu, tas sastapa lauvu, žagatu un skudru strīdoties, kam lielāka daļa no maitas pienākas. Viņi lūdza zaldātu, lai izspriežot strīdiņu. Zaldāts sprieda: "Žagata lai ņem nosprāgušā zirga kājas, lauva lai ņem rumpi, skudra lai ņem galvu!" To pasludinājis, viņš izvilka savu veco zobinu, sacirta zirgu gabalos un izdalīja, kā bija teicis.


 Žagata izrāva šķipsniņu no savas galvas spalvām, iedeva to zaldātam un teica, ja viņš to mutē ieņemšot, tad varēšot pa gaisu skriet deviņreiz ātrāki par žagatu.


 Lauva izplūca no savas galvas spalvām pušķīti, iedeva zaldātam un teica, ja viņš to ieņemšot mutē, tad būšot deviņreiz stiprāks par visstiprāko lauvu.


 Skudra paņēma savu oliņu un teica: ja viņš šo ieņemšot mutē, tad būšot deviņreiz mazāks par vismazāko skudru.


 Zaldāts gāja tālāk un uzgāja velna mājas. Viņš ieņēma skudras oliņu mutē, sarāvās deviņreiz mazāks par skudru un ielīda velna mājā. Velns bija mājā un necik tālu no viņa sēdēja ķēniņa meita, uz kuru velns teica: "Rītu no tevis būs man labs brokastis."


 To teicis, velns atlaidās, aizmiga un krāca, ka visa istaba trīcēja. Vecais zaldāts kā maza skudrīte pielīda pie ķēniņa meitas un iečukstēja tai ausī : "Kad velns uzceļas, tad stāj viņam virsū, lai saka, kur viņa spēks ir."


 Kad velns uzcēlās, tad ķēniņa meita piegāja pie viņa un teica: "Saki, mīļais vīriņ, kur ir tavs spēks?"


 Velns gan negribēja stāstīt, bet tad ķēniņa meita lūdzās : "Tu taču manu beidzamo lūgumu vari paklausīt, jo rītu tu tikpat mani apēdīsi."


 Tad nu arī velns sāka stāstīt: "Necik tālu no šejienes jūrā ir maza saliņa, uz saliņas liels ozols, zem ozola akmens, akmenī vanags, vanagā ola, olā divi svecītes. Kad tās svecītes nopūš, tad esmu pagalam."


 Vecais zaldāts, to dzirdējis, izgāja ārā, izņēma no mutes skudras oliņu un palika par cilvēku. Nu viņš ieņēma mutē pušķīti no žagatas spalvām, palika par žagatu, pacēlās gaisā un skrēja uz to saliņu, par kuru velns bija runājis. Saliņu sasniedzis, tas redzēja lielu ozolu, ap kuru briesmīgs viesulis plosījās.


 Zaldāts izņēma no mutes žagatas spalvas, palika par cilvēku un ieņēma lauvas spalvas mutē. Tūdaļ radās milzīgi spēki. Viņš sāka cirst lielo ozolu un tikai lielām pūlēm izdevās nocirst. Apakš ozola viņš atrada akmeni, akmeni pārskaldījis, viņā vanagu, kas tūlin aizskrēja gaisā. Nu izņēma lauvas spalvas, ieņēma žagatas spalvas mutē, pārvērtās par žagatu, panāca vanagu un nosita to.


 Tad izkrita ola un no olas divi svecītes. Svecītes izpūtis, zaldāts devās par žagatu atpakaļ uz velna māju, pārvērtās tur par cilvēku, paņēma ķēniņa meitu, aizveda pie ķēniņa, dabūja to par sievu.






# Dažādi kustoņi par palīgiem
*Difficulty: 0.0035*


Vienam ķēniņam bija ļoti skaista meita. Pats saucis to vienādi par Skaistīti. Bet ķēniņam nomira sieva, Skaistītes māte, viņš apprecēja citu sievu. Tai arī bija bērni, tomēr tie nebija ne pusē tik skaisti. Tādēļ pamāte apskauda Skaistīti un vienādi vien uzplijās ķēniņam, lai liek Skaistīti nogalināt. Ķēniņš, zināms, to nekad negribēja darīt.


 Bet reiz ķēniņš palika tāds domīgs, jo nebija ne dienu, ne nakti no sievas miers. Beidzot viņš aizgāja uz svešām zemēm un atvēlēja sievai, lai darot ar Skaistīti, ko gribot. Sieva lika bendem Skaistīti mežā novest, kur citi neredz un nogalināt. Bet liels suns aizskrēja Skaistītei līdz. Mežā Skaistīte ļoti lūdzās, lai nesit viņu, lai sit suni. Labi, bende nosita suni un pārnesa suņa kuņģi ķēniņienei, rādīt, teikdams, ka Skaistīti esot nokāvis.


 Bet Skaistīte klejoja pa mežu noraudājusies. Te pieradās lācis, mīlīgi runādams: "Skaistīte, meitiņa, neraudi velti, sēdies man mugurā - pārnesīšu savā mājā!"


 Skaistīte gan tā kā negribēja, jo domāja: kāda tad lācim māja var būt? Bet kad nu ne pavisam neatlaida, tad kāpa arī mugurā. Lācis aiznesa to vecā, vecā pilī. Tur nebija nekāda jaukuma, ēka vispār nokvēpusi, puķes visas novītušas. Lācis ieveda Skaistīti pilī, izvadīja pa visām istabām un teica tā: "Te tu nu dzīvosi un sauksi mani par brāli, es saukšu tevi par māsu! Bet dienas trīs nebūšu mājā, tad tu nu nelaid neviena iekšā, lai būtu, kas būdams - tikai mani ielaidīsi, kad pārradīšos."


 Labi. Otrā dienā, lācim aizejot, brīdi bija miers, bet tad sāka kaķis ņaudēt pie durvim. Jau lāča māsa gribēja durvis atvērt, bet laikā vēl atminējās lāča vārdus un nelaida vis. Pārnāca lācis, prasīja Skaistītei: "Vai bija arī kāds?"


 "Bija gan, bet neielaidu!"


 "Tas labi! Nu iešu atkal uz lauku, nevaru nosacīt, cik ilgi - bet tā kā neviena nelaid pilī, tikai mani."


 Labi, lācis aizgāja un tādu brīdi bija miers, bet tad sāka putns ap logu lidināties, lai palaižot iekšā! Jau lāča māsa gribēja durvis atvērt, te laikā atminējās lāča vārdus un nelaida vis. Pārradās lācis un vaicāja Skaistītei: "Vai bija arī kāds?"


 "Bija gan, bet neielaidu!"




 "Tas labi! Nu iešu atkal uz lauku, nevaru nosacīt, cik ilgi - bet tā kā neviena nelaid pilī, tikai mani."


 Lācis aizgāja un satika kādu kunga dēlu, kas brauca uz precībām. Lācis sacīja: "Nebrauc viens, klāsies nelabi, brauksim reizē!"


 Labi, lācis iesēdās blakus un nu brauca abi divi. Aizbrauca pie brūtes, uzņēma labi, to nevar teikt, bet katru guldināja īpašā istabā: lāci savā, kunga dēlu savā. Otrā dienā lācis sacīja: "Klausies, precinieks! Tā tu nu precies, ka neiziet greizi, vakarā ienāc manā istabā, bet tā kā nāc, citādi pats nožēlosi."


 Vakarā ienāk kunga dēls: ko teikšot?


 "Ko teikšu? Klausies, tad dzirdēsi! Tur būs divas gultas: viena ar sarkanu apsegu, otra ar melnu. Guli tai gultā ar melnu apsegu, ja negribi mirt! Vairāk neteikšu, tev pašam arī jāsaprot, ko var un ko nevar."


 Vakarā brūtes tēvs veda brūtgānu gulēt tanī gultā, kur sarkanā, apsega, bet šis negulēja - iekāpa tanī gultā, kur melnā apsega. Nu gāja brūtes tēvs sarkanā gultā gulēt. Bet līdz labi apgulās, te ap pusnakti ienāca divpadsmit jaunavas ar spožiem šķēpiem un nokāva to, kas sarkanā gultā gulēja, jo viņas domāja precinieku nokāvušas. Rīta agrumā kunga dēls ieskrēja pie lāča un vedinājās prom. Labi, aizbrauca. Ceļā lācis sacīja: "Izglābu tavu dzīvību, tādēļ tev jāprec mana māsa, ja ne - tu mirsi, to tev pasaku acīs!'`


 Kunga dēlam tā kā netika, netika, jo domāja: "Kāda tad lācim var māsa būt? Bet ko darīsi, ja uzmācās ar varu? Vismaz jābildina taču - nāk, nāk - nenāk, nenāk."


 Un lācis nu aizposa tikpat kā divi deviņi pie māsas. Pārskrēja: "Kas ir? Vai gribēja kāds pilī tikt?"


 "Nē, brāl, nebija neviena šoreiz!"


 Tas labi! Tad tikai nu izmēz visas malas un nomazgā spodras, pati arī saģērbies glītāki, apliec rotas, ko neko, un ja nu kāds grib pilī iekļūt, ver visas durvis līdz galam vaļā, ir logus nepamet cieti. Man vēl jābūt laukā, redzēs gan, kad pārradīšos."

 Lācis aizgāja. Bet Skaistīte atvēra visas durvis, visus logus, izmēza visas malas, nospodrināja visas lietas, aplika pati rotas un gaidīja, kas īsti nu notiks. Te pa kādu laiku Skaistīte paskatās: novītušās puķes sāk skaisti ziedēt pils priekšā un tālumā brauc precinieki, ka dimd vien.


 Tas bija kunga dēls, kam lācis dzīvību glāba, tas braucējs. Un viņam bija līdz daudz spēlmaņu, bet arī nāves zāles. Viņš teica tā: "Ja man brūte būs daudz maz pēc cilvēka, tad, jums spēlmaņiem jāspēlē priecīgi, bet ja mana brūte izskatīsies pēc lāča, tad spēlējiet bēdīgi, jo es tad dzeršu nāves zāles, lai labāk mirstu, nekā tādu precu."


 Atbrauca pie pils, kunga dēls redz: brūte daiļa bez gala. Nu spēlmaņi spēlēja priecīgi un kunga dēls apkampa Skaistīti trīs reiz. Otrā dienā bija kāzas. Bet kāzas lācis izņēma zobinu no koka dobuma un lika, lai nocērtot viņam galvu. Kunga dēls gan negribēja, negribēja, bet lācis uzsauca pikti, lai cērtot ātri.


 Cirta arī.


 Un līdz lāča galva atlēca no rumpja, te - kur gadījies, kur ne - izcēlās stalts princis un sacīja tā : "Nu esmu atkal cilvēks! Iešu savā valstī un dzīvošu laimīgi, Bet Skaistītes pamāti ierakšu zemē, viņa to pelnījusi."
 Un princis aizgāja savā valstī dzīvot, bet kunga dēls pārveda Skaistīti par sievu un dzīvoja labi, jo labi.


 1. J. Āboliņš Rūjienā. LP, V, 376 (l65).


# Meitene ar vilku
*Difficulty: 0.0035*


Vienam bagātam saimniekam bijusi īstā meita un pameita. Īstā meita, kā jau parasts, nekā daudz nestrādāja. Pameitai turpretim bija jāiet visos darbos, pat vasarā, dienas vidū pārnākot no ganiem, viņai bija šis un tas jādara. Dienasvidu gulēt viņa nedrīkstēja.


 Uz rudens pusi, kad kartupeļi bija paaugušies, tad katru pusdienu pameitai bija jāsarok un jāizvāra kartupeļi. Kad sākās lauku darbi, kartupeļi bija jāvāra saimnieka īstai meitai.


 Namiņā, kur vārīja kartupeļus, katru dienu ap pusdienas laiku ienāca vecs nabags. Viņš vienumēr lūdza, lai dod tam kartupeļus. Saimnieka meita nevarēja paciest, ka tas vecis vienmēr tā lūdzās, un teica, ka kartupeļus vārīt vairs neiešot. Nekas cits neatlika, kā pameitai bija atkal pašai jāvāra.


 Arī pie viņas ieradās vecais nabags. Viņa iebēra tam katru dienu mēteļa stūrī kartupeļus. Linu plūcamā laikā pameitai vajadzēja iet uz lauku, un lopus ganīt gāja saimnieka meita.


 Bet ganības bija apstājis vilks un tas katru dienu aiznesa dažas aitas. Saimnieka meita nebija vairs ar mieru iet ganos. Atkal pameitai bija jāiet pašai. Vilks tomēr katru dienu uzbruka lopiem. Lai aitas nenozustu, tad bija ļoti jāuzmanās. Kādu dienu vecais vecītis uzprasīja pameitai, kā klājoties. Tā pastāstīja par ļauno vilku, kas dara viņai tik daudz bēdu.


 Vecītis, viņu žēlodams, iedeva tai mazu svilpīti, kuru lai papūšot, ja vilks atkal rītu atnāktu pēc aitām.


 Otrā dienā vilks ir klāt. Sērdienīte pasvilpj svilpīti un pelēkais vilks pārvēršas par greznu ķēniņa dēlu. Par vilku viņu bija nobūris šis pats vecais vecītis. Viņš bija iegājis reiz bagāta ķēniņa pilī un lūdzis dāvanas. Ķēniņš teicis, lai viņš ejot mežā pie lāčiem un vilkiem. Tai laikā viņa dēls bijis aizbraucis mežā uz medībām un tas tur pārvērtās par vilku. Par princi viņš pārvērtīsies tikai tad, ja kāds svilps ar šo vecīša svilpīti, kuru viņš dos tam, kas viņam darīs labu.


 Tāda bija bijusi šī pameita. Un nu viņa dabūja princi sev par vīru.


# Brīnuma lampa
*Difficulty: 0.0035*


Agrāk vienā mājā dzīvojis tēvs un tēva brālis. Tēva brālis bijis buris. Kad tēvs nomiris, tad viņa vienīgais dēls vēl bijis puika. Viņš dzīvojis pie tēva brāļa, bura.


 Buris puiku visādi nerrojis. Puikam nebijis nekur ko iet un tas joprojām dzīvojis pie bura.


 Puika bijis jau septiņpadsmit gadu vecs, kad to buris sūtījis uz velna pagrabu. Pagrabā esot maza lampiņa, lai viņš to atnesot. Buris iedevis puikam savādu gredzenu un teicis: "Kad tev tas gredzens būs pirkstā, tad tevi neviens neaiztiks."


 Puika uzmaucis pirkstā bura doto gredzenu un gājis uz velna pagrabu. Buris palīdzējis novelt akmeni, kas bijis uz pagraba ieejas, un pa trepēm nokāpis pagrabā.


 Puika iegājis lielā pagrabā. Tur nebijis neviena dzīva cilvēka. Pagrabā degusi maza lampiņa. Puika pagājies tālāk. Tur bijuši gari galdi, piekrauti ar gardiem āboliem un ogām. Puika sācis ābolus un ogas ēst. Kad bijis paēdis, tad gājis pie lampiņas, nopūtis uguni, iebāzis lampiņu ķešā un kāpis pa trepēm augšā. Pie akmeņa buris puiku gaidījis un teicis: "Dod man lampiņu."


 Puika nedevis. Viņš nodomājis, ka lampiņai vajagot būt lielam spēkam, citādi tak buram viņas nevajadzētu. Buris noskaities un aizgrūdis akmeni izejai priekšā un puika palicis velna pagrabā viens un gluži tumsā. Puika apsēdies uz trepēm un no gara laika sācis berzēt bura doto gredzenu. Uzreiz tumsā, puikam pavisam tuvu, kas prasījis: "Ko kungs vēlas?".


 Puika brīnījies, ka viņu saucot par kungu. Viņš runātājam prasījis, kas viņš ir. Runātājs stāstījis, ka viņš esot gars un kalpojot gredzenam.


 "Vai tu mani vari iznest no pagraba?" prasījis puika.


 "Jā, varu gan," gars atbildējis un iznesis puiku no pagraba. Pēc tam puika licis garam sevi aiznest simtu jūdzes no bura mājas. Gars puiku aiznesis. Puikam gribējies ēst - gars atnesis ēdienu. Puikam vajadzējis naudas, arī to gars apgādājis.


 Puika dzīvojis svešā zemē un tam nekā netrūcis. Netālu no puikas būdiņas bijusi skaista ķēniņa pils un ķēniņam bijusi ļoti skaista meita.


 Puika bijis jau divdesmit gadu vecs un tādēļ viņu tagad sauksim par puisi. Puisis iemīlējies skaistā ķēniņa meitā. Viņš stundām ilgi sēdējis uz upes krasta, iepretim ķēniņa pilij, un domājis par skaisto ķēniņa meitu. Reiz puisis no gara laika izvilcis no ķešas lampiņu, ko tas no velna pagraba, iznesis, un sācis to spodrināt. Tiklīdz puisis sācis lampiņu berzēt, kad uzreiz saskrējuši divi simti garu un prasījuši : "Ko kungs vēlas?"


 Puisis brīnījies. Viņš jautājis tiem, kur viņi te gadījušies. Gari atbildējuši, ka viņi esot lampiņas kalpi un paklausot viņas īpašnieka pavēles.


 "Nu labi," teicis puisis.


 "Vai jūs varat man uzbūvēt greznu pili te, pretim ķēniņa pilij?"


 "Jā, varam."


 "Kad viņa būs gatava?"


 "Kad gribēsit."


 "Nu, vai pa mēnesi varēsit uzcelt?"


 "Jā, jā, viegli vien. Mēs jums uzcelsim greznu pili, ka jūs esat tik labs. Mūsu agrākais pavēlnieks bija nikns un nejauks. Pie viņa mums gāja slikti. Bet jums, tik labam, mēs visu darīsim," atbildējuši gari.


 Pēc mēneša pils bijusi gatava. Puisis pārgājis pilī dzīvot. Viņš nodzīvojis pilī, laimīgi ilgāku laiku. Ķēniņš to aicinājis uz savu pili un ķēniņa meita viņu iemīlējusi. Viņi nosvinējuši lepnas kāzas un dzīvojuši laimīgi. Puisis uzlicis lampiņu uz krāsns augšas, tur viņa stāvējusi, jo nebijusi vairs vajadzīga.


 Vecais buris sācis puisi meklēt. Pēc vairākiem gadiem viņš uzzinājis, kur puisis dzīvo. Buris iztaisījis dažādas skaistas lampas un novaktējis, ka puisis aiziet uz medībām. Tad buris iegājis pilī, piedāvājis ķēniņa meitai lampas un teicis: "Kurš grib jaunu lampu, tam man jādod vietā veca lampa."


 Ķēniņa meitai patikusi viena lampa un viņa to paņēmusi. Tad viņa iedomājusies, ka uz krāsns ir veca lampiņa, kas nekad netiek lietāta. Viņa sameklējusi veco lampiņu un atdevusi to buram pret jauno lampu. Tā buris ar viltību bijis pie velna pagraba lampiņas.


 Tūlim nākamā naktī buris licis gariem aiznest pili ar ķēniņa meitu uz tuksnesi. Gari vienā naktī to izdarījuši. Kad puisis atgriezies no medībām, tad vairs neatrada ne pili, ne savas sievas, ķēniņa meitas. Visi cilvēki sākuši runāt, ka pili velni aiznesuši, vai arī tā nogrimusi zemē. Puisis zinājis, ka tas ir bura darbs. Viņš sācis berzēt gredzenu, kas tam pirkstā bijis. Tūlin atskrējis gars un prasījis: "Ko kungs vēlas?"


 Vai tu mani nevari aiznest uz to vietu, kur tagad stāv mana pils?"


 "Jā, varu," atbildējis gars.


 Gars nesis puisi trīs dienas un naktis, kamēr ticis pie tās vietas, kur bijusi pils. Tad gars puisi pārģērbis par nabagu un pavadījis to līdz durvim. Pie durvim stāvējis par sargu viens no tiem divi simti gariem, kas kalpojuši lampiņai. Viņš negribējis puisi pilī laist. Bet gars, kas kalpojis gredzenam, teicis uz to garu, kas lampiņai kalpojis, lai laiž iekšā, jo nabags esot šo labais pavēlnieks. Tad gars tūlin arī puisi ielaidis pilī.


 Puisis uzmeklējis ķēniņa meitu un devies tai pazīstams. Viņi norunājuši tā. Tagad ķēniņa meita ies pie bura un sāks ar to vīnu dzert. Bet bura glāzē viņa ieliks miega zāles. Kad buris apgulsies, tad no viņa jādabūn atpakaļ velna pagraba lampiņa. Kad viss bijis norunāts, tad puisis atkal izgājis no pils un apslēpies viņas tuvumā.


 Ķēniņa meita aizgājusi pie bura un sākusi ar to vīnu dzert. Bura glāzē viņa iebērusi miega zāles. Buris dzēris un palicis arvienu nespēcīgāks. Beidzot viņš pakritis zem galda un krācis kā negudrs.


 Ķēniņa meita padevusi puišam ziņu un tas iesteidzies pilī. Viņi sākuši meklēt velna pagraba lampiņu. Lampiņas nevarējuši nekur atrast. Tā bijusi buram uz krūtim uzsieta. Viņi to beidzot uzgājuši un noplēsuši. Bet buris pa miegam dzirdējis un saucis garus, lai tie saplosa puisi ar ķēniņa meitu. Bet bijis jau par vēlu. Lampiņa bijusi atkal puiša rokās. Neviens gars vairs neklausījis bura pavēles. Puisis licis ganiem saķert buri un to saplosīt. Gari to labprāt darījuši, jo buris pret tiem bijis traki nejauks.


 Tad puisis licis ganiem, lai tie aiznes pili atpakaļ uz veco vietu. Gari pili aiznesuši pa piecām dienām.


 Kad cilvēki atkal ieraudzījuši pazudušo pili, tad brīnījušies par puiša gudrību, ka tas to varējis atkal no zemes izcelt.


 Drīz vien vecais ķēniņš saslimis un nomiris. Viņš savu pili un valsti atdevis meitas vīram. Nu puisis ticis par ķēniņu. Viņš valdot par zemi, un pili un mīlējot skaisto ķēniņieni tikpat karsti, kā agrāk.



# Mācītājs tiek nests uz debesīm
*Difficulty: 0.0035*


Reiz viens mācītājs gribēja dzīvs tikt debesīs. Tam atbraucis viesis. Mācītājs izstāstījis viesim savus nodomus, ka viņš maksātu pulku naudas, ja viņš varētu dzīvs tikt debesīs. Visu to noklausījies mācītāja kučieris. Tas nu teicis mācītājam, ja viņš viņam maksāšot labi daudz naudas, tad viņš to dzīvu aizvedīšot uz debesim. Mācītājs bijis ar mieru maksāt, cik tik kučieris prasīšot. Tad kučieris teicis; mācītājam: "To un to nakti, pulksten divpadsmitos atnāc baznīcā, tur es tevi novedīšu debesīs."


 Norunātā naktī kučieris paņēmis maisu un trīs sveces. Aizgājis pirmais baznīcā, aizdedzis sveces un gaidījis, kad atnāks mācītājs. Pulkstens divpadsmitos atnācis mācītājs baznīcā, līdzi nesdams daudz zelta un sudraba lietas. Kučieris teicis, ka zelta un sudraba lietas nevarot debesīs ņemt līdzi, bet vajagot plikam izģērbties un ielīst maisā, tad viņš viņu nonesīšot debesīs. Mācītājs paklausījis kučieri, izģērbies un ielīdis maisā. Kučieris maisu ar mācītāju vilcis vairākas reizes apkārt baznīcai un tad pa laukiem prom. Mācītājs sācis prasīt: vai tālu vēl debesis?


 "Vēl labu gabalu," atbildējis kučieris. Ceļā gadījies dīķis. Kučieris vilcis mācītāju vairākas reizes apkārt dīķim tā, ka mācītājs pa ūdeni šļūcis, kučieris gājis gar ūdens malu. Nevarēdams paciest slapjumu, mācītājs prasījis kučieram, kas nu esot, viņš jau šitā drīzi noslīkšot.


 "Pacieties, pacieties, bez ciešanām debesīs nevar tikt. Tā ir Jordanas upe, un tā jau ir plata."


 Kučieris novilcis mācītāju pie vienām mājām. Mācītājs izdzirdis, ka aitas brēc un prasījis: "Kas tas par troksni?"


 Kučieris teicis: "Tie ir debesu eņģelīši."


 Kučieris mācītāju ievilcis govju stallī un piekabinājis ar visu maisu uz vadzi, kas ietaisīts, kur meitām, naktī lopus kopjot, uzkārt lukturi, un pateicis mācītājam, lai paciešoties, drīz atnākšot debesu Pēteris, tad viņu ienesīšot debesīs. To teicis, kučieris pamucis. No rīta gājušas meitas govis slaukt. Ieraudzīdamas maisu vadzī karājoties un ka tas vēl iekustējies, meitas sākušas saukt pēc citiem cilvēkiem. Sanākuši vairāki cilvēki, nokabinājuši maisu no vadža un atraduši maisā pliku mācītāju. Palaiduši mācītāju, lai iet mājās. Bet kučieris kļuvis bagāts no dabūtās naudas, zelta un sudraba lietām un dzīvojis laimīgi.


# Milzis
*Difficulty: 0.0035*


Vecu vecos laikos Džūkstes apgabalā bijis tāds milzis, kāds reti redzēts.


 Reiz plosījies karš. Milzim nu bijis uzdots, ienaidniekus atsargāt no jūras puses. Viņš to apņēmies. Bet kādu dienu milzim, gar Ķemeru jūrmalu vienam pašam staigājot - uznācis salds miegs. Tas nolicies uz kreiso ausi, pārstiepis milža kājas pār jūras kāpām lielu gabalu un aizmidzis.


 Bet, kamēr tik saldi gulējis, ienaidnieki izkāpuši malā un uzbrukuši ļaudīm, kas tik reti palikuši jūrmalā, lai savas laivas apsargātu. Te uz reizi viens no šiem paceļ acis un ierauga milža kājas. Visi brīnās un nevar izprast, kas tie par tādiem baļķiem. Viens beidzot piegājis klāt un raudzījis robīt ar cirvi. Milzis, mazuliet pamodies un domājis: "Kas tad tā par mušu, kas man tik sīvi spēj kost?"

 Viņš izstiepis roku, lai mušu nospiestu, bet mušas vietā saķēris ienaidnieku. Tagad milzis nojēdzis, ka nav vairs labi. Nu lēcis augšā, nospiedis visus tos un steidzies citiem pakaļ. Bet ļaudis, savās briesmās, savās bailēs, bij apsūdzējuši pa to laiku milzi Augstajam Tēvam. Augstais Tēvs tik dikti sadusmojies par milzi, ka laidis pērkoņus un zibiņus palaidniekam virsū. Bet milzis izrāvis lielu lielo ozolu, lai turētos negaisam pretim. Šis ozols bijis tamdēļ tik liels, ka viena sakne sniegusēs līdz pašai Lielupei un no turienes iesūkusi savu mitrumu. Tai vietā, kur milža ozola sakne izrauta, zeme iegrimuse, caur ko izcēlusēs Džūkstes upīte.


 Augstais Tēvs, milzi ar tādu ozolu rokā redzēdams, nu vēl vairāk sadusmojies. Viņš spēris un iespēris milzi ar visu ozolu zemē. Tai vietā, kur milzis ar ozolu iesperts, izcēlies Lielmeža tīrelis (netālu no Džūkstes robežām).


# Kā puisis precējies
*Difficulty: 0.0036*


Vienam puisim bijusi saderēta līgava tai pašā mājā, kur viņš dzīvojis. Rudenī jaunais pāris bija nodomājis kāzas svinēt. Bet kāds nelāgs cilvēks bija nodomājis kāzas izjaukt. Tas bijis turpat kaimiņa saimnieks, īsts gnīda. Kas otram bijis, to vajadzējis viņam dabūt, lai kas. Šis saimnieks slepeni aizgājis pie puiša līgavas un sastāstījis pilnu galvu: «Ko tu iesi pie nabaga plukatas? Nāc labāk pie manis, man mājas, man lopi, man maize, man ērta dzīve.»


 Iesākumā puiša līgava atmetusi ar roku, bet, kad saimnieks slepeni atlīdis vēl otru, trešu reizi, tad meita palikusi tāda šaubīga: pati īsti nezinājusi, kam ticēt — vai puisim, vai saimniekam.


 Reiz puisis aizbraucis uz mežu pēc žagariem. Tikko iesācis strādāt, tas pacēlis acis un ieraudzījis, ka saimnieks atkal iet pie viņa līgavas. Nekā darīt — atstājis žagarus un skrējis uz māju. Bet saimnieks, puisi pamanīdams, knaši ielēcis abrā un pārsedzies ar maizes drānu. Puisis ieskrējis iekšā un dusmās uzprasījis: «Kur diedelnieks palika?»


 Līgava neteikusi nekā, tik pamirkšķinājusi ar acīm, lai meklē abrā. To manīdams, puisis lūdzis saimniekam, lai pārdodot abru viņam. Saimnieks par jokiem noprasījis desmit dukātus, bet puisis nemaz nejokojies. Viņš teicis: «Labi, kad pārnākšu no pilsētas, tad tūlīt aizmaksāšu!»


 To sacījis, puisis paķēris garu valgu, notinis abru kā vīstokli no viena gala līdz otram, lai kaimiņa saimnieks neizmuktu, un tad licis abru pār plecu un aizgājis uz pilsētu. Pilsētnieki saskrējuši bariem un ziņkārīgi jautājuši: «Puisīt brālīt, ko tu nes, kas tas ir?»


 «Ko nesu? Jaunu velnu nesu!»


 «Parādi mums arī jauno velnu!»


 «Samaksājiet man divdesmit dukātu, tad parādīšu!»

 Pilsētnieki samaksājuši divdesmit dukātu un gaidījuši atplēstām mutēm, kamēr puisis attinis abru. Kad tas bijis padarīts, tad sacēlis abru stāvus, izpurinājis kaimiņa saimnieku ar visu maizes drānu no abras ārā un uzsaucis: «Se! mežā, se!»


 Kaimiņa saimnieks izvēlies no abras tik miltains, tik balts kā līpiņš un aizlaidies uz mājām kā tauriņš. Pilsētnieki gan saukuši: «Ķer balto velnu! Ķer balto velnu!» — bet rokā tomēr nedabūjuši.


 Mājās iedams, puisis nočukstējis pats pie sevis: «Nu taču kaimiņa saimniekam būs pieticis? Nu jau liks mani mierā! Taisnība, taisnība — man tagad divējāds labums: miers un nauda. Desmit dukātus atdošu par abru un desmit paliks, ko kāzas darināt.»


 Bet puisis par velti bija sapņojis par mieru. Trešā dienā pēc šā lēruma noticis jauns lērums. Un kā tas gadījies? Puisis aizgājis uz pļavu pļaut un neturējis ne prātā, ka kaimiņa saimnieks varētu atkal uzklupt. Bet kas to deva! Puisis, izkapti brucinot, tāpat pacēlis acis un ieraudzījis: jaunais velns atkal velkas pie viņa līgavas. Nosviedis izkapti un laidies uz māju. Kaimiņa saimnieks, puisi pamanīdams, šoreiz ielēcis knaši pelu mucā un uzrāvis vāku virsū. Puisis ieskrējis iekšā un dusmās uzprasījis: «Kur diedelnieks palika?»


 Līgava neteikusi nekā, tik pamirkšķinājusi ar acīm, lai meklē pelu mucā. Puisis nu lūdzis savam saimniekam, lai pārdodot pelu mucu viņam. Saimnieks par jokiem noprasījis pieci mucas alus, bet puisis nejokojies. Viņš teicis: «Kad alu būšu iztecinājis, tad dabūsi!»



 To sacījis, puisis vēlis pelu mucu uz pirti un taisījies alu tecināt. Jau atnesis vienu nēsi karsta ūdens un patlaban gribējis pelu mucai virsū liet, te kaimiņa saimnieks sācis lūgties, lai neplucinot viņu, — viņš būšot tūlīt atvest desmit mucu alus, lai laižot ārā, lai piedodot, nebūšot nekad tā vairs darīt. Labi, puisis bijis ar mieru. Kaimiņa saimnieks atvedis desmit mucu alus. Piecas puisis atdevis savam saimniekam, piecas paturējis sev uz savām kāzām. Tagad puisis domājis: «Nu patiesi man reiz miers — tik svēti apsolījās.»


 Bet kas to deva? Zināms, pa dienu kaimiņu saimnieks tiešām vairs neuzdrošinājies puiša mājā rādīties, bet nu tas izgudrojis pa novakarēm. Puiši pēc dienas darbiem mēdz tūlīt garšļaukus likties un aizmigt, bet meitām tā nav. Tām vēl šis un tas ko nokopties, tās mūžam aiziet vēlāku gulēt. Šo pastarpu kaimiņa saimnieks nu bija izraudzījis. Atposis jau vienu vakaru pie puiša līgavas, otru tāpat. Līgava no rīta pateikusi puisim. Puisis zobus vien griezis un gudrojis, kā nu atkratīties no diedelnieka.


 Beidzot tas sadabūjis no kādas vecenītes melnuma zāles. Ar šīm zālēm tas bija nodomājis kaimiņa saimnieku dziedināt. Viņš klusītiņām izracis uz tās tekas, kur kaimiņa saimniekam jānāk, dziļu bedri. Bedrē ielicis lielu mucu, mucu piepildījis ar ūdeni un piemaisījis klāt melnuma zāles, tad pārsedzis mucu ar segu un nolīdzinājis teku, ka ne manīt, ne redzēt, kas apakšā. Un nu bijuši joki. Kaimiņa saimnieks, novakarēs pie puiša līgavas līzdams, iekritis pār galvu melnajā šķidrumā. Nabadziņš pieķēries pie mucas malas un bļāvis, lai glābjot. Saskrējuši ļaudis un izglābuši. Bet kur nu tādu likt? Melns kā velns. Gan mazgājuši, gan trinuši, lai visa āda nolūp, bet nekā. Tās bijušas tādas zāles, ko nemūžam nomazgāt. Bijis jāpaliek melnam līdz kapa malai.
 Puisim turpretim nu bijis reiz miers. Tas apņēmis savu līgavu un dzīvojis smiedamies.

# Meitene un vilks
*Difficulty: 0.0036*


Kādam bagātam saimniekam bijusi meita un pameita. Īstā meita, kā jau reizēm ierasts, daudz strādāt negribēja. Savukārt pameitai bijis jāiet visos darbos. Vasarā pat dienasvidu viņa gulēt nedrīkstēja – pārnākot no ganīšanas vēl šis un tas bija jāpadara.


 Uz rudens pusi, katru dienu bija gan jāsarok, gan pusdienām kartupeļi jāizvāra. Bet kad sākās lauku darbi, kartupeļi bija jāvāra saimnieka īstai meitai.


 Namiņā, kur kartupeļus vārīja, katru dienu ap pusdienlaiku ienāca kāds nabags un ik reizi palūdza, lai iedod viņam ar’ kartupeļus. Saimnieka meita nevarēja ciest, ka vecais vīrs katru dienu nāk un teica, ka viņa gan vairs kartupeļus vārīt neiešot. Nekas cits neatlika, kā atkal pameitai šis darbiņš bija jādara. Arī pie viņas nāca vecais vīrs. Saimnieka pameita neatteica un katru dienu mēteļa stūrī viņam kartupeļus iebēra.


 Linu plūcamā laikā pameitai vajadzēja iet uz lauka strādāt, bet lopus ganīt gāja saimnieka meita. Ganības bija apstājis vilks un ik dienu aiznesa dažas aitas. Saimnieka meitai tas nemaz nebija pa prātam un atkal pameitai pašai bija jāiet lopus ganīt. Lai aitas no vilka pasargātu, bija jābūt ļoti uzmanīgai. Kādu dienu atnācis vecais ubags apjautāties, kā klājas un tad nu meitene arī izstāstījusi par ļauno vilku, kas dara viņai tik daudz bēdu. Vecītis, viņu žēlodams, iedevis mazu svilpīti, kuru lai papūšot, ja vilks atkal rītu atnāktu pēc aitām.


 Otrā dienā vilks klāt. Sērdienīte pasvilpusi svilpīti un pelēkais vilks pārvērties par staltu ķēniņa dēlu. Izrādās, ka par vilku to nobūris pats vecais vīrs. Savulaik viņš ķēniņa pilī bijis kādu dāvanu palūgt. Bet ķēniņš to prom raidījis, lai ejot uz mežu pie lāčiem un vilkiem. Tieši tolaik ķēniņa dēls bijis devies mežā medībās un tur viņš ar’ par vilku noburts. Atkal par princi viņam bija lemts kļūt vien tad, kad atkal kāds vecīša svilpītē iepūtīs. Bet vecītis svilpi deva tam , kas viņam labu darīs. Tā nu sanāca, ka sērdienītei par labiem darbiem vecīša svilpe tika un dabūja viņa sev princi par vīru.


# Tā iet, kad par muļķi dēvē
*Difficulty: 0.0036*


Vienam saimniekam trīs dēli: divi gudri, trešais muļķis. Tos vecākos — gudros dēlus — tēvs iedevis podnieka amatā, bet muļķi paturējis mājā — tas nekādā amatā nav ņēmies. Bet mājā muļķis ari neko laba nestrādājis, pa aizkrāsni vien vairāk novalstījies.
 Kad tēvs vēlāk nomiris, vecākie brāļi, podnieki, palikuši vieni paši par saimniekiem tēva mājās un muļķīti atstūmuši: tas nekā nejēdzot. Muļķītis domājis: «Nu, kad es nejēdzu, tad lai arī es nejēdzu!»
 Bet nu gudrie brāļi, par saimniekiem tikuši, gribējuši vēl gudrāki būt: sagudrojuši, ka būšot bez kalpiem iztikt, daudz, ja turēšot kādu meitu par saimnieci, bet to mazumiņu laukus apstrādāšot paši un pastarpām tikai taisīšot podus, tad palikšot ātri, ātri bagāti, nopirkšot vēl otras mājas, varbūt ir muižu un dzīvošot tiklab kā dieva ausī, bet muļķītim — tam nevajagot nekā dot, nekā atmest, viņš varot kalpot itin brangi par velti, par vēderu.
 Un tad gudrie saimnieki sākuši ari rauties ar darbiem, bijis jādomā: manta pati krausies pa logiem, pa durvīm iekšā. Drīzi aruši, drīzi taisījuši podus, drīzi atkal taisījuši podus un tad aruši — tā vien. Bet, kad ar podiem bijuši jau gandrīz visi sētmali pilni, tad triekuši muļķīti ar lielu vezumu uz Rīgu, lai pārdodot, cik dārgi vien zinādams, un naudu lai pārvedot — jo vairāk, jo labāk!
 Muļķītis gan ieteicies: visu nekad nevarēšot pārvest, viņam taču kāds grasis vajadzēšot tēriņa naudas un tā, bet šie atcirtusi: «Kas vēderu nevar godam nopelnīt, ko tas var tērēt?»
 No dieva puses, lai neaiztiekot naudu.
 «Labi!» muļķītis atteicis.«Neaiztikšu arī!Neskatīšos naudai ne virsū!» —un aizbraucis.Rīgas tirgū pircēji saronas:cik gribot gabalā?
 «Cik gribu? Ko es tur varu gribēt: man noteikts naudu neieredzēt, un tad es arī viņu negribu redzēt, ņemiet podus un nevaicājiet, cik gribu!»
 Ak tu žēlīgais! Pircēji padzirdējuši, ka podi par velti, — nu ņēma, nu rāva, raušus izrāva no nagiem. Tas nebija vakars — podu vezums tukšs, un šis brauc svilpodams mājā.
 Pārbrauc, vēl nav pa vārtiem iekšā, brāļi pretim: «Muļķi, kur nauda?»
 «Kur nauda? Nauda Rīgā!»
 «Nu, kur tad podus liki, kad nauda Rīgā?»
 «Podi lai Rīgā! Tur jau vezumiem ņem pretim — vairāk, nekā jums te kravājas, bet naudu nedod ātrāki, kamēr visi podi būs aizvesti.»
 Brāļi, padzirdējuši, ka tā rīdzenieki pēc podiem izsalkuši, nu vairāk ne;kā tas vezums aizdzīts, dzen atkal citu, un muļķītis nobraukājas, skaidri muļķis palikdams, bet, kas jādara, tas jādara, vai gudriem brāļiem drīkstēsi atteikt: nē! Un tā nu šķūtēja, šķūtēja — pašā rudenī aizšķūtēja beidzamo vezumu, un šoreiz — kad tevi nolāpāmais! — jāpārved par visiem vezumiem nauda lai;ja ne — to gudrie jau noteica —, tad dzīvu nepametīšot. «Vai tevi nelaime!» muļķītis doma. «Dzīvība taču dārga, un beigts nu esmu.»
 Bet, mājā braukdams, — laime, kur tu ronies? — dzird: pa tādiem krūmeļiem iet ņigu ņegu. Piebrauks tuvāk — redz: slepkavas, blēži, kas viņi — ceļā jau visus nevar pazīt, — sniega kupenā glabā kaut ko. Viņš domā: «Ko es tur ieķērnāšos ar tādiem, lai paglabā, lai, gan jau aizies, un tad būs mana reize!»
 Jā, tā arī bija: šie rušina, ierušina un aiziet. Nu brauks muļķītis ar savu roku aptaustīt — atron: lielais šķirsts, pilns sudraba naudas, paglabāts tā, lai tur ne circenis nedzied pakaļ. Ko nu? Veļ ragus un ved brāļiem.
Otrā dienā blēži atnāks noglabājumu ostīt: nav! Par velti Rīgas pilsētu apzaguši!
 Bet gudrie brāļi, tādu spožu naudu redzēdami, skaidri no-juka: tūliņ atvēlēja muļķītim to, ko, pēc viņu domām, nekad nebūtu varējuši vēlēt: precēties. Bet, kad jāprecas, tad jāprecas — pretim atteikt jau nedrīkst.
 Jā, un tā nu gudrie rīko kāzas, nemaz neprasīdami, vai brūte arī būs vai nebūs, — tikai rīko, un muļķītim vel jabraucot paša ziemas laikā Rīgā pēc kāzu sviesta — āre! —šiem tā saimniece tāda devīga: par daudz novēlējusi sviesta pati sev, un nu nav tik daudz, cik lielām kāzām vajadzīgs.
 Muļķītis aizbrauc Rīgā, sapērk sviestu, brauks mājā — kur tu dieviņ! — atkusnis iestājies, vietām pagalam pliks, nemaz pastumties. Viņš domā: «Kur es tā pārkulšos. Kad ziemas laikam nav sniega, tad man ir sviests!»—un nu ņem tikai sviestu un jauc pa ceļu, ka var pabraukt. Brauca, brauca — nu gāja tīk glumi, ka briesmas,—pārbrauca mājā, brāļi dusmīgi, viņi esot sabrūvējuši pilnu pirti ar alu — šis nevarot ne nieka sviestu pārvest — braukšot paši pakaļ;bet viņš lai tomēr izkurinot pirti un nomazgājoties balts uz kāzām!
 Labi, šie aizbrauc, viņš iet pirti kurināt.
 Kurināja, kurināja — sakurināja par dikti: alus palika siltumā traks,izspēra spundes griestos,iztecēja pagrīdu,kāzasizjuka.
 Bet otrā rudenī tad nejuka vairs, tad muļķītis pats rīkoja kāzas, pats precēja sievu un apprecējās, kā vajaga būt.
 Pēc tam muļķītis dzīvojis tik gudri, ka gudriem brāļiem nācies vēl padomu daždien paprasīt. Āre, tā iet kādreiz, kad otru par muļķi dēvē.

# Galdaut, klājies! auniņ, gremo! runga, siti! 
*Difficulty: 0.0036*


Kādam tēvam bijuši trīs dēli: divi gudri, viens muļķis Kādu dienu viens no tiem gudrajiem dēliem sācis tēvam virsu plīties, lai laižot viņu pasaulē. Tēvs laidis. Nu gudrais dēls gājis, gājis, bet, kā par nelaimi, nevarējis nekur darba dabūt. Beidzot saticis vienu vīru un lūdzies, lai jau dodot kādu darbu. Vīrs atteicis: "Ja esi mierā ar to algu, ko no laba prāta samaksāšu gada galā, tad nāci šurp."


 Dēls bijis ar mieru. Kad gads bijis pagalam, tad vīrs iedevis dēlam galdautu par algu, sacīdams: "Uzcītīgi tu man kalpoji, labu algu dabūsi! Šis galdauts vairāk vērts, nekā nauda. Tev viņš tik jāizklāj un jāiesaucas: galdaut, klājies! tad tūlīt gadīsies tur virsu gardākie ēdieni, labākie dzērieni."


 Dēls pateicies un aizgājis uz mājam. Bet pusceļā uznācis vakars, bijis jāiegriežas pie kāda saimnieka pārgulēt. Saimnieks uzņēmis gan, bet gribējis arī zināt, kas tas par galdautu.
 "Tas ir tāds galdauts, kam nevar teikt: galdaut, klājies!" dēls atbildējis un tad aizgājis gulēt.
 Bet, kamēr dēls gulējis, saimnieks paņēmis galdautu un uzsaucis: "Galdaut, klājies!" Tūlīt gadījušies gardākie ēdieni, labākie dzērieni. To redzēdams, saimnieks paņēmis dēla galdautu un nolicis citu no saviem galdautiem vietā. Otrā dienā dēls, nekā ļauna nedomādams, pārgājis mājā un stāstījis tēvam, lai tūlīt aicinot viesus: viņš būšot ar savu galdautu visus labi pacienāt. Viesi sanākuši. Nu dēls gribējis rādīt, ko viņa galdauts spēj, viņš uzsaucis: „Galdaut, klājies!", bet nekā: galdauts neklājies un neklājies. Dēls gan sācis brīnīties, bet ko tas viss līdzēja. Viesi sākuši smieties, tēvs palicis dusmīgs, visa lielība bijusi vējā.


 Drīzi pēc tam atkal otrs no gudrajiem dēliem plijies tēvam virsu, lai to laižot pasaulē. Tēvs laidis. Šis nu gājis, gājis, bet arī nevarējis nekur darba atrast. Beidzot saticis to pašu vīru un lūdzies, lai dodot darbu. Vīrs atteicis: „Ja esi mierā ar to algu, ko no laba prāta samaksāšu tev gada galā, tad nāci šurp."

 Otrs dēls bijis ar mieru. Gada beigās vīrs iedevis otram dēlam aunu par algu, sacīdams: "Uzcītīgi tu man kalpoji, labu algu dabūsi! Šis auns vairāk vērts, nekā nauda. Tev tik jāuzsauc: auniņ, gremo! tad auns tūlīt atgremos zelta dukātus."

 Otrs dēls pateicies un aizgājis uz mājam. Bet pusceļā uznācis vakars, bijis jāiegriežas pie tā paša saimnieka pārgulēt, kur toreiz brālis gulējis. Saimnieks uzņēmis gan, bet gribējis arī zināt, kas tas par aunu.


 "Tas ir tāds auns, kam nevar teikt: auniņ, gremo!" otrs dēls atbildējis un tad aizgājis gulēt. Bet, kamēr šis gulējis, saimnieks paņēmis dēla aunu un nolicis citu no saviem auniem vietā. No rīta otrs dēls pārgājis mājā un stāstījis tēvam, lai saaicinot viesus: viņa auns būšot visus bagātīgi apdāvināt. Viesi sanākuši. Nu otrs dēls tūlīt ņēmies rādīt, ko viņa auns spēj, viņš uzsaucis: "Auniņ, gremo!" Bet nekā, auns negremojis un negremojis. Dēls gan sācis brīnoties, bet tikpat, viesi sākuši smieties, tēvs palicis dusmīgs, visa lielība vējā.


 Pēc kāda laika atkal muļķītis plijies tēvam virsū, lai laižot pasaulē;bet tēvs teicis: "Tavi gudrie brāļi nekā neizdarīja, ko tad tu domā pasaulē izdarīt?"


 "Tēt, vai nu ko izdaru, neizdaru, bet laid mani."


 Tēvs laidis ar’. Muļķītis nu gājis, gājis, kamēr saticis to pašu vīru. Lai dodot darbu! muļķītis kaulējies. Vīrs atteicis: "Ja esi mierā ar to algu, ko no laba prāta samaksāšu tev gada galā, tad nāci šurp."


 Labi, - bijis mierā.

 Gada galā vīrs iedevis muļķītim rungu, sacīdams: "Uzcītīgi tu man kalpoji, labu algu dabūsi! Šī runga vairāk vērts, nekā nauda. Tev tik jāuzsauc, runga siti! tad runga tūlīt mizos katru, kas tik tev iedomājies pāri darīt."


 Muļķītis pateicies un aizgājis uz mājam. Bet pusceļā uznācis vakars, bijis jāiegriežas pie tā paša saimnieka pārgulēt, kur toreiz abi brāļi gulējuši. Saimnieks uzņēmis labprāt, bet gribējis arī zināt, kas tā par rungu. "Tā ir tāda runga, kurai nevar teikt: runga, siti!" muļķītis atbildējis un nolicies gulēt.


 Bet, kamēr šis gulējis, saimnieks tīkojis pēc rungas. Viņš domājis: "Ja galdauts un auns tik derīgi, tad jau runga būs vēl derīgāka." Un tūlīt paņēmis rungu, uzsaukdams: "Runga, siti!" Acumirklī runga paklausījusi: uzlēkusi saimniekam mugurā un devusi un devusi. Iesākumā nabadziņš gan kaunējies bļaut, bet, kad jau vis pāri rādījušies zilumi, tad sācis bļaut nelabā balsī, tad skrējis muļķīti modināt, lai pestījot. Bet muļķītis teicis: "Ja atdosi galdautu un aunu, ko brāļiem noņēmi, tad pestīšu."
 "Atdošu, atdošu!"


 Labi. No rīta muļķītis pārgājis ar galdautu, aunu un rungu mājās un teicis tēvam, lai saaicinot viesus. Tēvs domājis: "Laikam atkal rādīs kādas blēņas, bet, ja nu tā grib, saaicināšu ar’."


 Viesi sanākuši. Bet muļķītis nerādījis vis blēņas. Kā uzsaucis: "Galdaut, klājies" tā arī bijuši ēdieni, dzērieni tie visulabākie. Visi ņēmušies mieloties. Pēc maltītes muļķītis vēl iestiepis aunu, licis tam gremot dukātus un apdāvinājis visus bagātīgi;tik abiem gudrajiem brāļiem vēl ar to nepieticis. Tie zaimojuši muļķīti, teikdamies, ka galdautu un aunu viņi nopelnījuši un nevis muļķītis. Ja muļķītis esot nopelnījis kaut ko, tad lai rādot šurp. To dzirdot, muļķītim aptecējusies sirds;viņš iesaucies: "Te ir mans nopelns: runga siti!" Acumirklī runga klupusi brāļiem, zaimotājiem virsū un devusi un devusi. Šie saukuši lai glābjot, lai pestījot, bet muļķītis atteicis:


 "Ātrāk nepestīšu, kamēr apsolāties mani nekad vairs par muļķi nesaukt, nedz arī zaimot." Brāļi apsolījušies;muļķītis tūdaļ atpestījis.


# Galdiņ, klājies!
*Difficulty: 0.0036*


Vienam tēvam bija trīs dēli un desmit dālderi nauda, ko dot katram dēlam. Vecākais dēls teica kādu dienu: "Tēvs, dod man manu daļu, man tīkas iet pasauli apraudzīt."


 Tēvs viņam iedeva pienākošos 10 dālderus un dēls aizgāja. Viņš gāja, gāja caur mežiem, pa laukiem un malu malām. Mežmalā viņš uzgāja mazu mājiņu, kurā vecs vīriņš dzīvoja.


 "Ko tu, dēls, te meklē?"vecītis viņam uzprasīja. Zēns atbildēja: "Es eimu pasauli apraudzīt."


 Vecītis viņu aizveda uz kūti, parādīja tam kādu buciņu un prasīja: "Dēls, cik dosi man par šo buciņu?"


 "Došu tev, cik kule spēs,"zēns atteica un samaksāja 10 dālderu.


 Aizejot vecītis teica: "Ja tu teiksi uz buciņu: "Buciņ, sper! tad viņš izspers simtiem dālderu."


 Zēns aizgāja ar nopirkto buciņu uz mājas pusi. Viņam uznāca nakts un tas pārgulēja kādā krogā. Gulēt iedams viņš piekodināja krodzeniekam, lai tas neteic vārdu: "Buciņ, sper!"


 Krodzenieks, ziņkārīgs, kā jau krodzenieki mēdz būt, gribēja izzināt, kas notiks, kad šos niecīgos vārdus teiks. Piegāja, kad zēns jau bija gulēt aizgājis, pie buciņa un teica: "Buciņ, sper!"


 Tiklīdz kā krodzenieks šos vārdus bija izteicis, te buciņš izspēra simtiem dālderu. Tādu brīnumu redzēdams, krodzenieks paglabāja zēna buciņu un ielika viņa vietā citu.


 Zēns, no rīta izcēlies, nekā nezinādams par blēdību, paņēma buciņu un gāja mājās. Mājās pārnācis, dēls, tēvu ieraudzījis, saka: "Buciņ, sper! Buciņ, sper!", bet buciņš nesper vis. Kad tēvs vēl dzirdēja, cik par buciņu samaksājis, tad ņēma kančuku un zēnu krietni sapēra.

 Nu otrs dēls prasīja tēvam savus 10 dālderu. Tos dabūjis, viņš aizgāja tāpat pasaulē apraudzīties. Arī viņš uzgāja to pašu mazo mājiņu, kurā dzīvoja vecais vīriņš.


 "Ko, dēls, meklē?"jautāja vīriņš.


 "Eimu pasauli apraudzīties."


 Vīriņš noveda zēnu pie kāda galdiņa un prasīja: "Dēls, cik tu man dosi par šo galdiņu?"


 "Došu, tēvs, ko kule spēs,"zēns atbildēja, samaksāja 10 dālderu un paņēma galdiņu.


 Aizejot vecītis teica: "Ja tu teiksi: "Galdiņ, klājies!", tad galdiņš būs pildīts visādiem ēdieniem un dzērieniem!"


 Zēns griezās uz savām mājām atpakaļ. Iedams tas uzgāja to pašu krogu, kurā vecākais brālis bija gulējis, arī viņš tur pārgulēja. Gulēt iedams, viņš piekodināja krodzeniekam, lai nesakot: "Galdiņ, klājies!"Bet krodzenieks tomēr teica. Krodzenieks galdiņu pārmainīja ar citu. Zēns no rīta uzcēlies, un par tādu blēdību nekā nezinādams, paņēma galdiņu un aizgāja. Mājās pārnācis, tas izteica tēvam galdiņa īpašības. Tēvs teica: "Galdiņ, klājies!", bet galdiņš neklājās vis un tēvs ņēma atkal kančuku un zēnam labi sadeva.


 Beidzot arī jaunākais dēls gribēja iet pa pasauli. Tēvs iedeva tam naudu un dēls aizgāja. Arī šis uzgāja mazo mājiņu. Vecītis tam rādīja sprigulīti tarbiņā un prasīja: "Dēls, ko dosi man par šo sprigulīti? Ja saka: "Sprigulīt, laukā!"tas izlēc no šīs tarbiņas un dod, vai acs, vai galva."

 "Došu, tēvs, ko kule spēs!"zēns atbildēja, samaksāja vecītim 10 dālderu, paņēma sprigulīti un griezās uz mājām. Arī viņam uznāca nakts pie tā paša kroga un viņš palika te par nakti. Gulēt iedams, tas krodzeniekam piekodina, lai nesaka: "Sprigulīt, laukā!"Bet ziņkārīgais krodzenieks, ar buciņu un galdiņu bagāts palicis, pārkāpj arī šoreiz piekodinājumu. Bet tavu nelaimi! tiklīdz izteica: "Sprigulīt, laukā!"te sprigulītis no tarbiņas ārā, krodzeniekam virsū un dod, kur tik trāpa, vai acs, vai galva. Krodzenieks sāka mukt, sprigulītis tam pakaļ un dod, ka dod. No trokšņa uzmodās zēns. Krodzenieks no sprigulīša nevarēdams nekā atgaiņāties, gāja zēnu lūgties, lai sprigulīti apturētu. Zēns atteica: "Tik tad apturēšu sprigulīti, kad tu atdosi manu brāļu lietas, buciņu un galdiņu!"


 Krodzenieks apsolījās. Zēns nu apturēja sprigulīti, teikdams: "Mīļais sprigulīt, ej labāk nogulies tarbiņā!"


 Bet krodzenieks liedzās to dot, ko bija apsolījis, kad sprigulītis bija apstājies. Zēns uzsauca sprigulītim: "Sprigulīt, laukā! un dod otrtik daudz!"


 Sprigulītis arī tūlīt no tarbiņas ārā un dod atkal krodzeniekam, kur tik trāpa, otrtik daudz, kā pirmo reizi. Krodzenieks sāka atkal lūgties, lai tik sprigulīti apsaucot, būšot jau visu atdot. Zēns apsauca, bet krodzenieks vēl negribēja dot, teikdams, ja nebūtu sists, tad gan atdotu. Sitienu dēļ ne par ko nebūšot atdot. Zēns uzsauca atkal spriguIītim: "Sprigulīt, laukā! un dod trīsreiz tik daudz!"


 Sprigulītis arī tūlīt no tarbiņas ārā un dod krodzeniekam, kur klāt tikdams, kamēr krodzenieku gandrīz pavisam pasita. Zēns sprigulīti tik tad apsauca, kad krodzenieks bija licis buciņu un galdiņu atnest.


 Zēns izmēģināja abus, vai tiešām tie ir pareizie, un tik tad, kad tos par tādiem bija atradis, griezās uz mājām. Tēvs ar abiem brāļiem viņu sagaidīja un ņēmās tūlīt visas trīs lietas izmēģināt.
 Ar naudu, ko buciņš saspēra, tie izrīkoja lielas viesības. Viesi nespēja visa baudīt, ko galdiņš tiem no ēdieniem un dzērieniem gādāja. Pēc viesībām katrs brālis paņēma savu īpašumu: vecākais buciņu, vidējais savu galdiņu, jaunākais sprigulīti un visi dzīvoja laimīgi.

# Lapsas kamaniņas
*Difficulty: 0.0036*


Reiz bija gudra lapsa, tā apģērbās cilvēka drēbēs un gāja nabagot. Kādu vakaru viņa ienāca vienās mājās un lūdza naktsmājas, ko arī dabūn. Bet saimnieki bij vārījuši sausus zirņus, un nu lapsa arī no tiem dabūn. Tomēr lapsa zirņus neēda vis kā citi cilvēki: paņēma tikai vienu pašu zirni, vairāk ne.


 Otrā rītā lapsa ar savu zirni aiziet uz otrām mājām un prasa saimniekam: «Kur es savu zirni nolikšu?» Saimnieks atbild: «Nolieci uz loga!»


 Lapsa noliek zirni uz loga un apsēžas krēslā. Bet gailis, turpat stāvēdams, paņēma zirni un apēda. Nu lapsa iet pie tiesas, apsūdz saimnieku — un saimniekam jāatdod nabaģei gailis.


 Paņēmusi gaili, aiziet uz trešam mājām un prasa saimniekam: «Kur es savu gaili ievietošu?» Saimnieks atbild: «Ievieto manā aitu kūtī!»


 Tiklīdz nabaģe savu gaili kūtī ielaida, tūlīt teķis viņu nobadīja.


 Nu lapsa iet pie tiesas, apsūdz saimnieku, un saimniekam jāatdod nabaģei teķis.


 Paņēmusi teķi, aiziet uz ceturtam mājām un prasa saimniekam: «Kur es savu teķi ievietošu?» Saimnieks atbild: «Ielaidi manā govju kūtī!» Ielaida govju kūtī, lielais vērsis nobadīja teķi.


 Nu lapsa iet pie tiesas, apsūdz saimnieku, un saimniekam jāatdod nabaģei vērsis.
 Paņēmusi vērsi, aizgāja uz nākamām mājām un prasīja saimniekam:«Kur es savu vērsi ievietošu?»
 «Ielaidi manā zirgu stallī!»

 Bet vērsis vēl ne labi nebij iegājis stallī, te saimnieka braucamais zirgs no staļļa ārā un nospēra vērsi, ka tūdaļ bija pagalam.


 Nu lapsa iet pie tiesas, apsūdz saimnieku, un saimniekam jāatdod nabaģei zirgs.

 Paņēmusi zirgu pie rokas, aiziet taisni uz klātāka meža. Un mežā lapsa sacīja tā: «Taisni koki, greizi koki, taisāties par kamanām!» Trīsreiz tā teikusi — nokrita no gaisa jaunas, smukas kamanas. Nu lapsa iejūdza zirgu jaunajās kamanas un braukāja pa mežu arvienu tālāk un tālāk.


 Brauca, brauca — satika zaķi. Zaķis vaicā: «Kūmiņ, kur tu braukā?»
 «Braucu vizināties!»
 «Ņēmi mani līdz!»

 «Ņemtu gan, bet tu salauzīsi manas kamanas. Tomei, ja nu tu tik dikti esi izkarsis braukt, tad lieci priekškājas vien kamanās.»


 Zaķis ieliek priekškājas, un nu brauc abi. Gabalu pabraukuši, lapsa saka zaķim: «Ko tu savus zābaciņus tik daudz plēsi, lieci visas četras kājas iekšā!»
 Zaķis ieliek ari un brauc tālāk.

 Brauc, brauc tādu gabaliņu — satiek vilku. Vilks lūdzas, lai viņu paved. Lapsa atbild: «Tu esi par daudz liels un smags, salauzīsi manas kamanas, bet manis dēļ divi kājas vari arī ielikt.»


 Vilks ieliek abi priekškājas kamanās — un nu brauc atkal. Pēc vilks ielika otras divi kājas lai kamanās.


 Brauca, brauca tādu gabalu, satika lielu, brūnu lāci. Tas lūdzas: «Mīļais kūmiņ, kaut tu zinātu, kā esmu piekusis! Vai nevari mani kādu gabaliņu pavest?» Lapsa atsaka: «Ielieci tikai divi kājas iekšā, tad jā!» Lācis atbild: «Ja divi vien, tad nav vērts, ka pie tevis eju sēdēt.»


 «Nu!» lapsa beidzot saka.«Tad nāci arī un sēdi!» Bet kas nu notika? Tiklīdz lācis kamanās iesēdās,kamanas tai pašā vietā salūza.


 Neko darīt, nu zaķim bij jāiet mežā koki meklēt, ar ko citas kamanas uztaisīt. Zaķis aizgāja gan, bet iznesa tik tievu žagariņu, ka lapsai nebij ko pārlauzt.

 Nu bij jāiet vilkam savā reizā. Vilks iznesa gan resnāku bērzu, bet lapsa apskatījās:tas arī neesot nekāds koks — un pārlauza. Tagad lācis gāja uniznesaresnuozolu,bet arītolapsasacirta.


 Tad lācis sacīja:«Nu, kūmiņ,tagad ir tavareiza!» Lapsa atbild:«Jā, jā, tas viss labi, bet, kad es iešu mežā, jūs manu zirgu apēdīsit. Tādēļ tu, zaķi, apskaties, ja šie manu zirgu ēstu, tad bļauj! Gan es dzirdēšu.»


 Kad nu lapsa mežā bij iegājusi, vilks sacīja uz zaķi: «Nu raugi tu tikai bļaut, tad mēs papriekšu tevi apēdīsim un tad tikai zirgu!»


 Zaķis neatsacīja ne pušplēsta vārda, un pa visiem trim apēda zirgu smalki, kauli vien atlika ar ādu. Bet kaulus viņi sabāza āda, nostādīja zirgu stāvus it kā dzīvu un paši aizbēga.


 Lapsa, mežā iegājusi, sacīja tos pašus vārdus, ko pirmo reizi: «Taisni koki, greizi koki, taisāties par kamanām!» Trīsreiz to izteikusi — nokrita no gaisa jaunas, jaunas kamanas. Lapsa paņēma kamanas un velk no meža ārā. Izvelk, brīnās: kur lācis, vilks un zaķis palikuši? Apkatās vēl, bet neko nemana. Nu viņa ies pie sava zirga, piesitīs trīsreiz pie sāniem — ak tavu brīnumu! — zirgs sakrīt. Apskatīsies labi, redz: zirgs pagalam. Nu viņa neko vairs ilgi nedomā, dzenas bēgļiem pakaļ, panāk tos pie šauras upītes un saka: «Jūs blēži! Jūs jau manu zirgu esat apēduši?» Bet tie tiepjas un tiepjas, ka ne viens, ne otrs neesot vainīgi.


 Tad lapsa ķērās pie gudrības! Viņa saka:«Kas pār šo upi pārlēks otrā malā, tas nebūs vainīgs.»


 Un zaķim pašam pirmajam bij jālec, tā lapsa gribēja. Zaķis atbild: «Es esmu jauns un viegls zēns, māku labi lēkt, es it viegli pārtikšu otrā pusē.»


 Un, labi atkāpies, skries pāri, bet plaukš! Iekrīt upē un noslīkst. Tāpat ar vilku un lāci notika: tie arī noslīka. Bet nu lapsai reiza lēkt. Šī domā: «Es jau gan esmu laba lēcēja, un, ja tomēr iekritīšu, ir tad liela nelaime nebūs, esmu laba peldētāja » To sacījusi, lapsa lēca pāri, bet - kas bij, kas nebij - iekrita tāpat ka zaķis, vilks, lācis un noslīka.


# Sarga dēls
*Difficulty: 0.0036*

Viņos laikos dzīvoja kāds mežsargs, ko ļaudis bija iesaukuši par Sargu. Šis Sargs kādu dienu izsūta savu dēlu mežā avis ganīt. Tomēr vakarā puika aizmirst vienu avi mežā, par ko vecais nejauki baras. Viņam esot jānosargā tik daudz koku, un šis nevarot ne pāris desmit avis nosargāt, vajagot tik plītenes jaunam lempim. Nu dzīs otrā dienā ganīt, bet nelīdz - pagalam atkal un pie tam vēl - tīri kā par spīti - pats treknākais līkragu aunelis. Tēvam līkraģeļa ļoti žēl, ka skaidri puiku lupatās sist. Tomēr gana puika naģīgs diezgan, izšmaucas caur kūtenes lodziņu un glūn, zobus sakodis, aiz pakšķa, kamēr vecajam dusmas noslāpst. Pie vakariņām tēvs atkal atminas auneļa un nu ņems puiku tāpat vārdiem uz liesta:
 «Tu vairāk neesi kā gatavs garkaulis, kas katru darbu gorīdamies iesāk un lingu lengu pabeidz. Tādu auneli mežā atstāt! Ēd ar zobiem un taisies, ka tiec gulēt! Tik to piesaku vēl - ja rītu visas nepārdzīsi, tad sukāšu kā pelu maišeli, lai uz vietas paliec!»
 Trešo dienu nabadziņš gana un skaita, gana un skaita. Atnāk vakars, vēl pārskaita - jā, visas.
 «Tā tad brangi!» puika iesaucās. «Nu varu no priekiem uz augšu lēkt!»
 To sacīdams, tas - viens divi - uzlec vītolā, nogriež zaru, izlobj stabulīti un sāk pūst. Bet - tavu sasodītu nelaimi! - kamēr ar stabulīti darbojas, viena avs atkal pagalam. Nu gans, no sukām baidīdamies, pārtriec avis līdz vārtiem un tad aizbēg atpakaļ mežā. Še tas uzlien resnā ozolā, sapin no lapām, skujām guļasvietu un guļ līdz rītam. Jā, guli nu, guli mežā, cik ilgi gulēsi? Ēst jau gribas. Otrpus meža gan ķēniņam pils, kur pilnīgi pārtiku katrs zaļoksnis jauneklis diezin kā nopelnītu, bet, taisnību sakot, tam gandrīz kauns tik noskrandušās gana drēbēs svešām acīm rādīties. Nu domā, domā, kamēr sadomā tā: viņš izpušķo savu cepuri, savus svārkus ozola lapām, lai skrandas neredzētu, un tad iet, stabuli pūzdams, pie ķēniņa. Pils vārtos stabulnieks satiek ķēniņu, kas, tādu joku gaili pirmo reizi redzēdams, prasa: «Puis - kas tad tev uzgājis, kad tā izpušķojies?»
 «Tā jau pie mums avju gani staigā!»
 «Kam tad avis ganīji?»
 «Tam, kam katru dienu viena avs zuda.»
 «Vai dzirdi, man arī katru dienu viena avs nozūd. Ja tu varētu trīs dienas tā noganīt, ka nevienas nezustu, tad tiec pie manis par laimīgu cilvēku.»
 «Labi, labi, raudzīšu.»
 No rīta Sarga dēls paņem pie aitām mežā līdzi cirvi, maizi, gaļu, dzērienu un nu tik gana un barojas, gana un barojas. Līdz pavakarim aitas visas. Pats gans uzkāpis deviņžuburu ozolā pašā Jankas vidū un nu tik skatās un skaita, skatās un skaita. Te uzreiz tas ierauga caur devīto ozola žuburu, ka no kāda pakalna liels vīrs izlien un taisni pie viņa aitām soļo.
 «Aitas neņem!» gans uzsauc.
 «Vienu ņemšu atkal gan. Ja nedosi ar labu, tad dabūšu ar ļaunu.»
 «Ekur tev, lielo vīr, nelāgs ieradums: nieka vārda dēļ sirds tūlīt aptekas. Kāpēc mums ar ļaunumu jāšķiras? Nāc, draugs, labāk šurp, te man kožamais, dzeramais, pakodīsim, iztrieksimies un tad ir avi vēl panāksim!»
 Vīrs paliek ar mieru - nāks gan. Bet, tikko šis, kaklu atstiepdams dzer, tā gans - krauks! - ar cirvi nocērt jēru zaglim kaklu, pie kam vēl krītot savāda atslēga izšļūk no rokām. Gans paņem atslēgu, paglabā vīru žagaros un tad dzen avis mājā. Ķēniņš izskaita avis - visas.

 Otrā dienā ganam atgadās tāpat. Trešā dienā nāk vēl lielāks vīrs avi prasīt. Gans nobeidz ir šo un dabū trešo atslēgu. Tā nu trijās dienās trīs jēru zagļi nobendēti un trīs atslēgas dabūtas.
 Bet nu Sarga dēlam arī gribas ar varu redzēt, kas tai pakalnā īsteni labs atronams. Aiziet - nekas, tik tāds caurums. Ielien caurumā - durvis trijām atslēgām priekšā. Atslēdz vienas durvis - jau spīd, atslēdz otras - jau laistās, atslēdz trešās durvis - ak brīnumi! - liela istaba vienos zeltos, sudrabos, dimantos. Pašā istabas vidū galds - un uz galda biķeris. Gans paņem biķeri, aizslēdz durvis un tad dzen avis pie ķēniņa. Ķēniņš izskaita - visas. Vakarā nu tik bija Sarga dēls godā: jāiet vakariņās ķēniņam pa labu roku sēdēt. Ēdot ķēniņš saka: «Tu esi pirmais, kas man avis labi noganījis. Tagad tev vieglas dienas, ēd pie mana galda, staigā pa manu pili un nepacel ne čubiņas!»
 Sargā dēls nu šķietas priecīgāks, laimīgāks par pašu ķēniņu, bet jaunā princese, kas tam pie galda blakus sēdēja, vēl priecīgāka. Kādu indeviabi jaunie ļaudis tai vakarā pie galda ieēda, to īsti tūlīt neviens nemanīja, bet, kad nedēļu vēlāk Sarga dēls ar princesi dārzā satikās, tad bija dzirdami šādi pātari:
 «Man tagad jābēg uz citurieni, jo ķēniņš, tavas pašas tēvs, jau nomanījis, ka es, plukata zēns, tevi esmu bildinājis. Še, ņem šo sudraba biķeri par piemiņu no manis, bet glabā viņu cieši un nerādi nevienam!»
 Tas paņem savu cirvi, sakaltušo stabuli, trīs kalna atslēgas un aiziet. Pēc kāda gada laika bēglis sasniedz svešu, svešu ķēniņa valsti, kur ķēniņa pils tuvumā augsts tornis uzcelts. Jaunais ķēniņš esot precējis otra ķēniņa jauno princesi, bet, kad princese pie viņa nenākusi, tad ķēniņš, precinieks, dusmās viņu nozadzis un ieslēdzis uz mūžību augstajā tornī.

 No rīta Sarga dēls aiziet pie torņa un ierauga tur savu līgavu. Šī viņu nepazīst, viņš gan. Knaši tas izmērcē savu sakaltušo stabulīti un sāk pūst. Bet tavas brīnuma skaņas, kādas nu bija stabulītei, tik sēri, tik žēli, ka visiem jāraud. Jaunais ķēniņš, tādas skaņas sadzirdējis, liek stabulniekam pilī nākt un pavēl, lai vēl pūstu. Bet stabulnieks slauka asaras un saka, ka nespējot vairāk papūst.
 Tomēr ķēniņš grib par varu dzirdēt, lai prasot, ko vien vēloties, bet lai tik pūšot. Līdzko nu izstabulējies un ķēniņš pie beigām izraudājies, te stabulnieks iebāž savu stabuli kabatā un prasa, lai atdotu to meitu, kas tornī. Ķēniņš atpleš muti līdz ausīm un nokrīt kā no plaukta, bet, kas solīts, tas solīts - jāizpilda. Nu atdod gan ieslodzīto, bet arī nosaka, lai abi triju dienu laikā būtu pāri viņa robežām, citādi tas saķeršot un abus tornī iebāzīšot. Sarga dēls ņemas smalki izklaušināt, pa kuru ceļu visātrāki aiztikt, un beidzot izdibina, ka tikai pa jūru triju dienu laikā iespējams robežām pāri tikt. Trešajā dienā ķēniņš nostāda sargus uz visiem valsts stūriem, bet, kad tomēr bēgļus vairs nesaķer, tad viltīgi paziņo saviem kaimiņu valdniekiem, lai tie abus saķertu.
 Ūdens braucēji sabrauc sešas dienas un sešas naktis pa jūru. Septītā dienā nejauka vētra piedzen kuģi svešā, svešā krasta malā. Šie abi nolec no kuģa un domā tālāku bēgt, bet kas to dos? Ziņa klāt, lai ejot pie paša ķēniņa. Noiet tur - spriedums īsu īsais: Sarga dēlam jāiet cietumā, un meitai jāpaliek ķēniņam par sievu.
 No rīta cietumnieks prasa ēst. Bet ko ķēniņš dara? Tas iesūta ēdiena vietā virvi, lai labāk pakaroties nekā vēl ēdot. To redzot, Sarga dēlam noskrien zils gar acīm. Viņš paķer virvi, izdrāž pa logu un tad liek ķēniņam strupi atteikt: neesot nekad kāries un tādēļ to arī tagad nedarīšot. Ķēniņam tāda atbilde nejauki iet pie sirds. Viņš grib cietumnieku uz pēdām nogalināt. Tomēr, kad jaunā princese žēli lūdz, lai tā nedarot, tad šim dūša tā kā noslāpst. No rīta cietumnieks atkal prasa ēst. Ķēniņš liek cietumniekam atnākt un tad saka tā:
 «Izjāj bez apaušiem manu ērzeli, tad dabūsi ēst!»
Sāk jāt - ērzelis aiziet kā vējš tālu, tālu, kamēr ieskrien tādā purvā, tādā muklājā, kur ne zirgs, ne jājējs ārā tikt. Nu Sarga dēls vislielākajās bēdās, viņš raud. Te niedres sāk čabēt un vecs, vecs vīriņš, uz nūjas atspiedies, čāpo muklājā, ne viņam stieg, ne mūk.
 «Kas tad tev, dēliņ, noticis?»
Raudātājs nu izstāsta visu, kas vien tam ceļā gadījies, un neslēpj ne pa naga melnumu - it nekā, pat tēva sukas ne.
 «Tas labi, mans dēls! Tev taisna un līdzcietīga sirds. Un, tā kā tu to meitu izglābi, tad es atkal tevi izglābšu, pie kam vēl par piemiņu atdošu savu veco nūju, ar ko varēsi visus darbus izdarīt, ko vien tik vēlies.»
 Vecais piesit ar nūju un saka:
 «Muklāj, veries, zirdziņ, velies!»
Muklājs tūlīt paliek cieta zeme, un ērzelis ar visu jājēju izlec uz sausuma;vecais iedod nūju un tad pazūd kā ūdenī.
 Tagad Sarga dēls arī piesitīs ar nūju, sacīdams:
«Lai mans ērzelis būtu rāms kā avs un lai es izskatītos tāds, ka mani neviens pie ķēniņa nepazītu!»
 Tā notiek. Nu tas pārjāj pie ķēniņa un sakās slavens mālderis esam. Ķēniņam tāds amats brīnum pa prātam, jo jaunnedēļ nodomājis kāzas svinēt, un tādēļ arī uz tām dienām pils jādabū glītāka. Labi, no rīta iet darbs vaļā. Viņš ieiet vienā istabā, piesit ar nūju un saka:
 «Kaut šai istabā redzētu tās lankas, kur pie tēva avis ganīju!»
 Acumirklī uz visām četrām sienām Sarga dēls gana tēva avis. Nu ieiet otrā istabā, piesit ar nūju un saka: «Kaut šai istabā redzētu to vītolu, kurā stabulīti lobu!»
 Acumirklī uz visām četrām sienām Sarga dēls sēž vītolā un lobj stabulīti. Nu ieiet trešā istabā, piesit ar nūju un saka:
 «Kaut šai istabā redzētu to, kā stipros vīrus ēdinu un dzirdinu!»
 Acumirklī uz visām četrām sienām Sarga dēls vicojas ar trijiem vīriem, kas ķēniņa avis zog. Nu ieiet ceturtā istabā, piesit ar nūju un saka:
 «Kaut šai istabā redzētu to torni, kur mana līgava ieslodzīta!»
 Acumirklī tornis ar skaistu meitu uz visam četrām sienām. Nu ieiet piektajā istabā, piesit ar nūju un saka:
 «Kaut še redzētu to, kā es ar līgavu pār jūru bēgu!»
 Acumirklī uz visām četrām sienām ūdens, jūra, bangas, viļņi un kuģis, kur šie abi sēž. Nu ieiet sestajā istabā, piesit ar nūju un saka:
 «Kaut še redzētu to, kā es ar trako ērzeli laižos!»
 Acumirklī viss tas redzams.
 No rīta varenais mālderis saka ķēniņam, ka istabas jau gatavas. Ķēniņš brīnās, ka tik ātri varēja gatavs tikt, un ved savu nākošo sievu istabas rādīt. Ieiet pirmajā istabā - brīnum jauki, ieiet otrā - varens darbs, ieiet trešā - ķēniņš no prieka uz augšu lec, ieiet ceturtā - šī pazīst savu torni, pazīst arī pašu mālderi, ieiet piektā istabā - šī grib vai ģībt, tomēr noturas, ne vārdiņa nesacījusi, ieiet sestā istabā - ķēniņš sasit rokas un prasa:
 «Kur tu tādu jājēju redzēji?»
 «Kur redzēju? Ceļmalā, teitan šurp nākdams!»
 «Labi. Tagad paliec pie manis un svini manas kāzas līdz, jo esi vareni strādājis.»
 Tā ka rītu nu kāzas. Šis gan gribētu priekš kāzām ar līgavu satikties, bet nav nekā iespējams. Tomēr līgavai pašai padoms pie rokas - kāzu dienā tā izliekas pie beigām slima. Sanāk visādi dakteri - nelīdz: esot jāmirst. Nu, kad tā, tad raudzīs mālderis ārstēt. Ķēniņš apsola visu ko maksāt, ja izārstēšot. Pēc īsa brīža slimniece vesela, un ķēniņš nu tik devīgs, ka gatavs mālderi ar naudu apbērt. Bet šis atgrūž naudu pie malas un sāk uzvilkt šādu meldiju:
 «Nauda tādā reizē tīri nekas. Bet klausies, ķēniņ, otrā ķēniņa valstī ir kalns un apakš kalna sudraba biķeris, atnes to biķeri, tad būsi aizmaksājis.»
 Ķēniņš tādas lietas neuzņemas apgādāt.
 «Nu, kad nevari godīgi samaksāt, tad slimnieci pie sevis ieķīlāšu, viņa pieder man!»
 «Viss labi, puisīt, ja tik tu nebūtu tādām lietām par vieglu.»
 «Ak tā, par vieglu! Nu tad ar nūju - knauks! - palieciet visi kā stabi pie grīdas, kamēr es ar savu līgavu būšu pār kalnu kalniem!»
 Tā notiek. Sarga dēls ar savu līgavu nu iet, iet, kamēr nonāk tēva būdiņā. Tēvs atver durvis, bet dēla vairs nepazīst. Šis gan nodievojas, ka esot viņa dēls, kas toreiz ar stabulīti kabata aizbēdzis, tomēr vecais netic, kamēr stabulīti parādīšot, jo viņš toreiz, pa mežiem dēlu meklēdams, esot atradis nolobītu vītola zaru un, ja nu stabulīte uz zaru tikšot, tad tik viņš ticēšot, ka viņa dēls pārnācis.
 Neko darīt - jārāda stabulīte. Tomēr kā nu vairs stabulīti dabūt, tā toreiz aizmirsusies cietumā ar visām atslēgām un cirvi. No rīta Sarga dēls ved savu līgavu pie nākamā sievastēva, ķēniņa, un saka tā:
 «Re, pārvedu, kā pārvedu tavu meitu, izglābdams no briesmoņu nagiem. Bet, zināms, par to atkal atdosi viņu manās rokās par sievu.»
 Meita nu izstāsta tēvam visu, ko piedzīvojusi, un vecais atdod to Sarga dēlam par sievu.
Tomēr pēc kāzām jaunajam ķēniņam rūp stabulīte, lai ir savu tēvu apmierinātu. Viņš pamet sievu pie sievastēva un iet viens pats pēc stabulītes uz to pili, kur senāk cietumā sēdējis un ķēniņa istabas krāsojis. Pilī tas piesit ar nūju un saka:
 «Kaut mani ne ķēniņš, ne cietuma sargs nepazītu!»
 Tā notiek. Nu iznāk ķēniņš un prasa: ko gribot?
 «Esmu dzirdējis, ka kāds knauķis tevim kāzu dienā līgavu nozadzis. Tas pats arī esot prasījis, lai tu viņam savādu biķeri apgādājot. Es, pa pasauli maisīdamies, izošņāju, kur tāds biķeris dabūjams un kur pats līgavas zaglis uzturas. Ja tev būtu pie rokas labs cirvis, kādas trijas atslēgas un kaut kāda veca stabule, tad apņemos biķeri un zagli rokā dabūt.»
 «Tas nekas, ja tik vien pieprasi. Tur cietumā sendienām veca stabule, trīs atslēgas un cirvis mētājas. Ņem viņus un raugi meklēt!»
 Sarga dēls paņem stabuli, atslēgas, cirvi un aiziet. Līdzko šis aizgājis, te ienāk cietuma sargs un jautā, kas stabuli, atslēgas, cirvi paņēmis. Ķēniņš izstāsta, kam devis. Bet cietuma sargs krata galvu, sacīdams:
 «Man liekas, ka svešnieks būs bijis savāds viltnieks, jo šīs trīs lietas piederēja tam, kas toreiz ar tavu nozagto līgavu pār jūru atbrauca. Tā esmu dzirdējis. Sūti tūlīt izlūkus tam pakaļ, lai izzinātu, kur svešais aizgājis, kur palicis, ko darījis.»
 Labi. Izlūki nu noskatās slepšus it visu un tad griežas ar labām ziņām uz mājām. Ceļš tiem iet caur tā ķēniņa robežām, kas toreiz ķēniņa meitu tornī ieslēdzis. Šis ķēniņš satiek izlūkus un tāpat apjautājas, kurp ceļojot. Šie, nekā ļauna nedomādami, izstāsta visu skaidri, ka viņu ķēniņš tādu līgavu ielūkojies, kas ar kādu jaunekli par jūru aizbēgusi, un ka ķēniņam ar līgavu beidzot šķībi izgājis. Viņi arī pateic, ka nule pat izošņājuši, kur šimbrīžam līgava dzīvo - esot pie tēva. To dzirdot, torņa ķēniņam atveras acis: tā, nudien, tā pati, ko viņš zagšus zadzis un tornī auklējis. Nekā vairāk nesacīdams, viņš pāriet pilī, salasa karaspēku un iet otrreiz ķēniņa meitai pakaļ.
 Izlūki pāriet pie sava ķēniņa un izstāsta, ko atraduši. Šis neatsaka izlūkiem nekā, salasa arī karaspēku un iet ķēniņa meitai pakaļ. Bet, kamēr abi precinieki ar karaspēkiem nodarbojas, tikmēr Sarga dēls, ķēniņš, ar atrasto stabuli apmierinājis savu veco tēvu un atgriezies pie savas sievas sievastēva pilī.
 Pēc deviņām dienām abu ķēniņu karaspēki jau klāt. Viens prasa, lai atdodot meitu tornī atpakaļ, otrs, lai gādājot biķeri rokā, ko mālderim - ārstam samaksāt. Ķēniņa znots pasludina ienaidniekiem, ka nedabūšot ne šo, nedz to - lai raugot karot, ja tik sveloti gribot. Ienaidnieki pasmejas par tik drošu atbildi un gāžas pilij no visām pusēm virsū. Bet ķēniņa znots paķer savu nūju, iziet karotājiem pretim un atdzen visus atpakaļ. Otrā dienā tas atņem karodams tam vienam ķēniņam to pili, kuru pats tik jauki izkrāsojis, un trešā dienā tas karodams atņem tam otram ķēniņam ir to pili, kur viņa sieva tornī sēdējusi. Tā nu tam tagad pieder trīs valstis un trīs pilis. Sievastēvs atdod znotam valdību un dzīvo savā vecajā pilī, bet znots ar savu sievu noiet izkrāsotā pilī dzīvot.
 Padzītie ķēniņi nu blandās pa pasauli, zobus griezdami un dienu mūžu gudrodami, kā jele pilis atdabūt, kā atriebties. Beidzot tie piemāca vienu no saviem veciem sulaiņiem, lai tas salīgtu pie trijvalstu ķēniņa kalpot un tad izdevīgā brīdī nūju un biķeri nospertu. Tā notiek. Vecais blēdis glūn, kamēr izdabū, ka nūja pagrīdē, biķeris pagultē. Un kādu dienu, kamēr ķēniņš ar sievu pie sievastēva sērš, šis paņem nūju, paņem biķeri, lai aiznestu padzītajiem blandoņiem. Ķēniņš pārbrauc no sērsībām, pamana, kas noticis, un paliek tīri sajucis, nezinādams, ko darīt, ko iesākt, bet sieva to mierina:
 «Lai, lai, vīriņ! Kad ritu no mūsu ienaidniekiem ziņa pienāks, lai tu mani atdod, tad steigšos ar lielāko prieku turpu, jo - tici droši - vakarā būšu atpakaļ. Esi tik mierīgs, gan zināšu!»
 No rīta divas ziņas klāt. Viena: lai atdodot sievu tam, kam biķeris;otra: lai atdodot sievu tam, kam nūja. Trijvalstu ķēniņš atbild abiem ziņu nesējiem vienādi: būšot tūlīt klāt, lai tik gaidot pie torņa pils.
 Pusdienas laikā pie torņa pils bija savādas precības: divi precinieki, viena paša precamā, ko tomēr īstais vīrs sen jau noprecējis. Jaunā ķēniņiene noiet pie torņa, šie abi stāv kā brieži - vienam biķeris roka, otram - nūja. Tas viens sniedz biķeri un sauc:
 «Nāc pie manis!»
 Tas otrs sniedz nūju un sauc:
 «Nāc pie manis!»
 Bet ķēniņiene atbild:
 «Tas, kas man pirmais nūju pasniegs, - pie tā iešu!»
 To dzirdot, biķernieks nosviež biķeri un liecas pie nūjas, bet, kā nūjenieks pagrūdis šo mazliet ar nūju, tā šis no nūjas spēka augšpēdu un pagalam. Nūjenieks, to redzot, tā sabīstas, ka izšļūk nūja no rokām, jo domājis tik tāpat pagrūst, bet ne nosist. Kamēr nu viens precinieks gar zemi guļ un otrs ar atplestu muti brīnās, tamēr jaunā ķēniņiene paņem nūju, paņem biķeri - un projām.
 Bet nu trijvalstu ķēniņš tā vairs nūju neglabā. Viņš ieslēdz abus divus ar biķeri kalna, kur toreiz lielie vīri līda avis zagt. Spēka lietām nu bija droša vieta, tomēr kalnam caur nūju no tā laika gadījās savāds spēks: kurš pār kalnu pārgāja, tas pārvērtās vai nu par akmeni, vai par putnu.
 Tagad trijvalstu ķēniņam sāka miera dienas aust - viens ienaidnieks pagalam, otrs diezin kur aizkūlies.
 Pēc kāda gada jaunajam ķēniņu pārim piedzimst dvīņi. Puikas aug kā rutki. Tā aiztek divpadsmit gadu. Te vienu dienu abi bērni prasās uz mežu medīt. Tēvs nu labiem bērniem ko liegs - lai iet. Zēni medī, medī cauru dienu un vakarā, uz mājām nākdami, ierauga uz nepazīstama kalniņa lielu vanaga. Viens no dvīņiem šaus vanagu. Vanags krīt, bet mirdams tā saka:
 «Es esmu senākais torņa pils ķēniņš, kas nāca pār šo kalnu, lai trijvalstu ķēniņam atriebtos;tomēr atriebties nedabūju, jo šinī pašā vietā pārvērtos par vanagu. Tur kalnā esot nūja, ja nebūtu mani šāvuši, tad ar šīs nūjas spēku būtu varējis reiz tikt vēl par cilvēku, bet tagad man jāmirst.»
 Ne zēni ko par torņa ķēniņu zin, ne par nūju, tie iet tik savu nošauto vanagu ņemt, bet, tikko abiem kājas pie kalna piesitas, tie paliek par akmeņiem. Tēvs gaida mediniekus mājā - nekā. Beidzot tas saka uz sievu:
 «Es iešu ar savu brīnumu nūju puikas meklēt, tik paliec tu, sieviņ, mājā, jo tas, kam kalna atslēgas nav rokā, nedrīkst pie kalna rādīties. Tā jau mūžam iet, kad bērniem vaļu atļauj, - diezin kur un kad tos atradīšu.»
 Viņš paņem kalna atslēgas, aiziet turp, atslēdz kalna durvis, taisās nūju ņemt, te - kā gadās, kā ne - nūja piesitas pie kalna zemes. Kalns acumirklī sabrūk, nūja nogrimst, un tai vietā tas ierauga savus dēlus ar nošauto torņa ķēniņu. Nūja viņu par cilvēku gan pārvērta, bet atdzīvināt neatdzīvināja, tādēļ ka nošauts. Ķēniņš, to redzot, no brīnumiem paliek kā stabs, bet dēli to apkampj, sacīdami:
 «Tēt, nebrīnies, mēs bijām par akmeņiem pārvērsti, bet tu mūs tagad izglābi.»
 Puikas nu izstāsta visu, kā viņiem gadījies un ko torņa ķēniņš mirdams pastāstījis. Trijvalstu ķēniņš, senākais Sarga dēls, paglabā savu veco ienaidnieku, kā pieklājas, atdod vienu valsti vienam dēlam, otru valsti - otram dēlam un pats patura to valsti, kur izkrāsotā pils. Sievastēvs un paša tēvs dzīvo drīzi pie dēla, drīzi vienā pilī, drīzi otrā pilī pie dēla dēliem.

# Ganu zēns apprec ķēniņa meitu
*Difficulty: 0.0036*


Vienam tēvam bija dēls. Tēvs to sūtīja aitas ganīt un piekodināja: "Gādājies, ka nevienu aitu nepazaudē, ja kāda trūks, tad dabūsi sukas, cik uziet!"


 Puisis aizdzina aitas ganībās. Gan atminējās, ka tēvs biedinājis, tomēr atstāja aitas ir tad un apskatījās pēc kāda svilpes koka. Vīram svilpes koku meklējot un svilpes griežot, vilks iekrita aitās un viena cimdu, zeķu devēja atšāva ļipu.


 Dēls kā vīrs dzen vakarā aitas mājā, uz saviem jaunizgrieztiem svilpjiem jandāliņu pūzdams. Mājā pārnākušam tēvs pretim, skaita aitas - viena trūkst. Tēvs šim bargi uzsauc: "Vai tu tā pats nemaz nezini, ka viena aita trūkst?"


 Dēls atbildēja: "Kā to lai zinu? Man vienam pašam spēles jātaisa un aitas jānogana."


 Tēvs teica: "Šoreiz tev piedodu, bet otrureiz ne un ne!"Dēls atkal dzina aitas ganībās, tēva vārdus vērā nelikdams, meklēja tādus kokus un grieza svilpes. Vilks par to starpu tiesāja aitu apakš egles. Mājā pārnākušam, aitas skaitot, vienas mazāk atrodot tēvs puisim tā zilināja viņu galu, ka gandrīz vai dzert bij jāprasa.


 Trešo dienu puisis dzina nobēdājies aitas ganībās. Aitām tikko zālē tikušām, gans aizmirsa vakarējo pērienu un projām svilpes griezt. Viss labi gan, bet, kamēr pats pie svilpēm, tikmēr vilkam jērs vēderā. Atpakaļ nācis, izskaita vilnainos vai reiz div', trīs, bet kā pagalam, tā pagalam - vienas nav. Vīrs savu ganekli gan aizdzen mājā, bet no vakarējām strojām bīdamies, laiž ļekas vaļā, taisni uz mežu.


Skrēja, skrēja, nonāca pie kādas upes, atrada laivu, iekāpa tajā un laidās ar straumi uz leju. Tā braucot miegs uznāca, apgūlās un gulēja līdz rītam cieti. Pamostoties saule bija gabalā. Nu atstāja laivu, paķēra svilpi un pūta un pūta.


Tās zemes ķēniņš, medībās būdams, dzird upes malā kādu pūšam. Iet lūkot, kas tur pūš, ierauga puiku. Tāds viņam patīk un ved to sev līdz uz pili.


 

 Tam ķēniņam bija skaista meita un ganu puika atkal bija skaists puika. Gadījās, ka skaistā ķēniņa meita iemīlēja skaisto ganu puisi. Un šī arī izmācījās jauki, ļoti jauki uz savām svilpēm pūst. Un nu svilpoja un pūta, ka vēl nāburgu ķēniņš to dabūja dzirdēt, Šim ķēniņam arī bija meita, bet tāda, kādu nu katru Dievs radījis. Tā vēlēja labprāt to skaisto pūtēju sev par vīru. Viņa izsūtīja savus sulaiņus, lai mēģinātu, vai nu ar viltu, vai ar varu skaistās ķēniņa meitas mīļāko savās rokās dabūt. Sulaiņiem pārģērbtiem izdevās smuko brūtgāniņu notvarstīt. Tie noveda to savai valdniecei. Nu viņam gribošam, negribošam, bija jāklausa svešiniecei un ar lielām sirdssāpēm jāžēlojas pēc savas skaistās brūtes.


 Viņam pavēlēja pūst. Viņš pūta gan, bet sēri, sēri. Prasīja, kāpēc tā sēri, bēdīgi pūšot. Šis atbildēja: "Darīšu to līdz pēdīgam!"


 Nu noprata, kas tur par vainu. Tūlīt ķēniņš sapulcēja karaspēku un gāja otru ķēniņu apkarot. Tas viņam izdevās, sagūstīja vēl pūtēja mīļākās, pārveda mājās, ielika aiz dzelžu treliņiem, kur tai visu mūžu būšot jānosēž. Domāja, ka nu skaistais svilpnieks vairs sēri nepūtīšot, bet, ahu! - pūtējs svilpa vēl bēdīgāki.


 Un vakarā gulēt iedams, viņš domāja: "Labāk jābēg no šās pekles projām, nekā te jāredz mīļu līgaviņu vārgstam."


 Tas ātri sameklēja savas svilpes, paskatījās uz treliņiem - visur tumšs! un bēga un bēga un apmaldījās mežā. Uz reizi viņš ieraudzīja uguni spīdam. Gāja turp un atrada mazu mājiņu. Tā laikam piederēja burlakam. Viņš domāja: "Tā, vai tā!"un gāja tikai iekšā. Iegāja - veca vecene sēdēja pie krāsns uz mūrīša un prasīja: "Ko tu meklē?"


 "Labu padomu!"


 Nu vecene deva tam vienu skaistu dozi un sacīja: "Te, tai dozē, ir visādas mālderu skunstes iekšā. Kad tikai tu ko vēlies mālējamu, tad uz reizi būs."

 Paņēma dozi, pateicās vecenei un atkal gāja atpakaļ uz pili. Nogāja tur, papriekš vēlējās savu vaigu nejauku nomālētu, lai šā nepazītu vairs pilī. Viņa ģīmis arī tūliņ pārvērtās un izskatījās gandrīz riebīgs. Pilī iegājis, teicās mālderis esam. Ķēniņš tad lika vienu istabu mālēt. Šis iegāja istabā un vēlējās no dozes, lai istabas sienas ar šā jaunības dienu bildēm izmālētos.


 Tas notika - varēja redzēt, kā ganu zēns ganīja aitas, vilks nāca, pa vienām vien aitas nolasīja, zēns pats grieza svilpes, tēvs zēnu pēra, zēns gulēja laiviņā un brauca pie skaistās brūtes, otrs ķēniņš karoja, uzvarēja skaistules tēvu un skaistule sēž aiz restēm - viss tas bija redzams.


 Ķēniņš ienāca pārlūkot, priecājās gauži par tādu darbu un prasīja: cik par to gribot maksas?


 Šis teica: "Ja, tu, ķēniņ, man to dosi, kas tev neder un man der, tad es sacīšu."


 Ķēniņš apņēmās dot.


 Šis nu teica: "Es citu negribu, ka tikai to vien, kas aiz tām dzelžu restēm kunkst."


 Ķēniņš gan negribēja, bet ja negribēja kaunā palikt, tad bija jādod.


 Un nu šis skaisto meitiņu dabūjis, vēlējās no dozes, kaut atkal būtu skaistais ganu zēns! Viss tūdaļ notika un noraudājusies meitene pazina šo tūlītuz pēdām. Ķēniņš tādu skaistu pāri visā mūžā nebija redzējis. Un nu dzēra kāzas.


 Esot bijušas gan brangas kāzas. Kāziniekiem danču rindās stāvot, jaunais vīrs esot izvilcis no ķešas svilpi un, kad tad laidis vaļā, tad dancotājiem kājas pa gaisu gājušas. Nevarot zināt, vai vēl šobaltdien nedancojot.


# Sprīdītis
*Difficulty: 0.0036*


Vienam tēvam bija dēls — ne lielāks, ne mazāks par trim sprīžiem. Viņš iesauca dēlu par Sprīdīti. Pats Sprīdītis nu gan bija gatavs pundurītis, krupītis, tomēr dūša tam bija kā milzim. Viņš pats teica: «Ja man, tādam mērenam vīrelim, dūša neturēsies, kur tad aiztikšu?»


 Reiz Sprīdītis apņemas pasauli apskatīties. Viņš ņem kājas pār pleciem un iet un iet, kamēr notiek lielā, lielā mežā. Sprīdītis domā: «Tad ta te brangi, nolikšos plakaniski atdusēties, atpūsties!» Kā domājis — tā darīja, bet kas tev cilvēkam dos mieru? Tā apgabala kungs pašu laiku mežā medī un — kā tāds miglā šāvējs — gandrīz ar savu šaudīšanu nomin Sprīdītim papēžus. Uz reizi kungs pamana mazo un uzsauc: «Vadzi, vardulēn, celies augšā! Ko tā uz ceļa guli? Zaķi tevi nobadīs!» Bet Sprīdītis nemaz nemostas — krāc, kā krācis. Nu kungs sasauc savus mediniekus un liek visiem vienā reizē izšaut, lai maziņo sabaidītu, bet Sprīdītis pakustina mazo pirkstiņu un guļ, kā gulējis. Kungs liek otrreiz izšaut, Sprīdītis pakustina kāju un guļ, kā gulējis. Kungs liek trešo reizi izšaut, Sprīdītis dusmīgs uzlec stāvus un uzsauc: «Kādēļ mani traucējat? Kad likšu pa ļepu, tad aiziesit visi griezdamies!»


 Kungs, tādu dūšīgu pundurīti pirmo reizi redzēdams, smejas, līks palikdams. «Tu, mazo knēvelīti, saki man — kuram sisenim tad īsti spēji dūri rādīt?» «Nerunā par siseņiem, runā labāk par lāčiem! Neprasi arī — kuram, bet prasi drīzāk — cikiem. Un, ja netici, tad rādi šurp kādu lāci, gan tad tu ticēsi un beidzot no priekiem vēl pieņemsi mani par savu znotu.» Kungs smejas, vai ūku rīdams, un tad par jokiem saka: «Klausies, lielībiņa, savu meitu apsolu tev, bet, ja lāci nepievarēsi, tad sukas!»


 Labi. No rīta kungs parāda lāci, lai nu ietot. Sprīdītis iebāž akmentiņus kabatā un iet arī. Netālu no kāda šķūnīša lācis guļ midzenī. Sprīdītis izrauj vienu akmentiņu, iesviež lācim — lācis atmostas, Sprīdītis izrauj otru akmentiņu, iesviež lācim — lācis noņurd, Sprīdītis izrauj trešo akmentiņu, iesviež lācim — lācis augšā un pakaļ. Nu Sprīdītis laiž ļekas vaļām, taisni šķūnītī iekšā, lācis, ko tik māk, pakaļ. Bet, līdzko Sprīdītis pār šķūņa slieksni, tā tas žviks! garšļaukus aiz sliekšņa, lācis, vilcienā būdams, šim pāri. Kā lācis Sprīdītim pāri, tā Sprīdītis žviks! augšā un aizcērt durvis. Tebe nu! Lācis cietumā, un Sprīdītim kunga meita rokā. Kungs rausta plecus un prasa: «Kā tu varēji lāci pievarēt?» «Kā varēju — kas tur ko jautāt? Ne es situ, ne kāvu — paņēmu lāci aiz ausīm un iesviedu šķūnītī. Eita nu visi viņu laist ārā, ja jums par visiem kaut cik dūšas!»





 Kungs izbrīnās gan, tomēr meitas nedod - lai Sprīdītis tur mežā nokaujot divpadsmit laupītājus, tad tik dabūšot. Sprīdītis paņem akmentiņus, aiziet uz mežu, uzkāpj kokā un gaida. Pusnaktī laupītāji pārnāk, ēd, dzer, tērzē. Uz reizi laupītāju virsnieks saka vienam, lai paieskājot viņam galvu. Ieskā, ieskā — te piepeši Sprīdītis iesviež virsniekam ar akmentiņu pa galvu. Šis bļauj, lai nekaujot tik dikti. Nu ieskā, ieskā, bet Sprīdītis atkal iesviež. Šis paliek nikns un bļauj: «Ja vēl tā kausi, tad sargies!» Nu ieskā, ieskā—Sprīdītis vēl diktāk iesviež.


 Tagad virsnieks paķer ieskātāju un velē un velē. Ieskātājs, labi zinādams, ka nevainīgs, sauc citus palīgā. Saskrien citi palīgā, un nu iet ļirumļerum, nu kaujas, ka čīkst vien, kamēr cits pa citu asiņaini, nokusuši bez sajēgas atkrīt augšpēdus. Sprīdītis, to redzēdams, nokāpj no koka un nocērt nejēgām galvas. No galvām tas izņem visas divpadsmit mēles un parāda kungam. Kungs rausta plecus un prasa: «Kā tu varēji divpadsmit tik briesmīgus vīrus pievarēt?» «Kā varēju, kas tur ko jautāt? Liku vienam pa ļepu, tas gar zemi, liku otram, tas gar zemi, liku trešajam, tas tāpat gar zemi!»


 Kungs izbrīnās gan, tomēr meitas nedod, lai Sprīdītis palīdzot ienaidnieku no viņa zemes izdzīt, tad tik dabūšot. Sprīdītis ir ar mieru, lai dodot viņam baltu zirgu, baltas drēbes — tad viens pats ienaidnieku aizdzīšot. Labi. Sprīdītis nu uzkāpj zirgam mugurā, jāj ienaidniekam pretim, vicina zobinu ap galvu un tik sauc: «Varde, varde, varde!» Ienaidnieki, sadzirdējuši tādu ērmīgu valodu un ieraudzījuši tādu baltu, mazu vīriņu zobinu vicinām, domā: «Tas cits nav kā eņģelītis — no debesīm nonācis.» Tie bēg un aizbēg. Tagad kungs vairs nelauž vārdu, viņš atdod savu meitu Sprīdītim par sievu.


# Atrastais Ansītis
*Difficulty: 0.0036*


Citureiz kāds tirgotājs, uz svešām zemēm pēc precēm braukdams, iebraucis mežā un apmaldījies. Viņš maldījies, maldījies, kamēr tad nevilšu iekūlies mazās, nabadzīgās mājiņās. Nakts laikā tam neticis saimnieku modināt, tādēļ iegājis klusītiņām rijā un apgulies. Pret rītu kāda balss uzmodinājuse gulētāju un saukuse: "Vaj ir?" Otra balss, it kā laukā, atbild: "Nav!" Necik ilgi balss vēl trešo reizi sauc: "Vaj nu ir?"


 "Ja, ir gan!" otra balss atbild.


 "Kas tad ir?"


 "Puika ir!" otra balss atbild.


 "Nu, tad es lemšu: tam puikam būs jāapņem tā tirgotāja meita, kas te piedarba durvju priekšā guļ!"


 To dzirdēdams, tirgotājs uzceļās un aiziet uz istabu. Istabā visi sacēlušies, visi priecīgi, jo saimniekam patlaban jauni dēli sabraukuši. Bet tirgotājs domā: "Tad jau šis ir tas, kuram dienās mana meita jāprec. To nu gan ne! Tādam plukatam savu meitu ne mūžam nedošu. Nekas, par dienu paslēpšos tepat mežā un nākošu nakti ielīdīšu istabā knēveli nozagt."


 Jā, nākošā naktī tirgotajam nodoms izdodas. Viņš aiznes mazo puisēnu uz mežu un aizliek aiz egles mizas, sacīdams: ,,Nu es tev krupi parādīju manu meitu precēt, guli te, kamēr izdziesti!"


 Tirgotājs nu aizbrauc savu ceļu un domā: "Gan viņu meža zvēri apēdis!"
 Bet meža zvēri to neēda vis: kāds mežasargs, bērniņu izdzirdis raudam, pārnes puisēnu mājās un apņemas to audzināt. Mežasargs to iesauc par Atrasto Ansīti. Ansītis nu pieaug par brašu zēnu audža tēva mājās. Audža tēvs viņu ļoti mīlē un iztur. Un kā arī tādu neizturēt, jo Ansītim apbrīnojama laime: kad uz viņa laimi kaut ko sēj, tad aug bez apziņas, ja uz viņa laimi medī, tad putnu lēvenis.

 Bet nu gadās, ka reiz tas pats toreizējais tirgotājs, no svešām zemēm braukdams, velkas gar mežasarga mājam un žēli lūdzās, lai pasniegtu kaut ko nodzerties. Mežsargam laba sirds, viņš saka: "Mums gan ar Atrasto Ansīti šis lauka gabals līdz pusdienai jāuzar, tomēr ceļa vīram nevar aizliegties. Aiztec, Ansīti, sētiņā un atnesi svešajam krietnu malku!"


 "Kāpēc tu naigo zēnu sauci par Atrasto Ansīti?" tirgotājs jauta.


 "Jā, redzi, ciemiņ, to atradu mežā aiz egles mizas un tādēļ iesaucu par Atrasto Ansīti. Bet to varu tev teikt, laime tam zēnam ir bez apziņas un čakls, mudīgs arī tas ir."
 "Ak skāde, ka man tāda braša zēna nav. Redzi es esmu citādi bagāts tirgotājs, bet, kamēr pa svešām zemēm ar precēm dauzos, man nav neviena uzticama cilvēka, kas mājās visu redzētu. Vaj nevari labāk dot zēnu tirgotāju amatā? Es došu viņam lielu loni un apsolos, ka tu nākošā gadā viņu ne pazīt nepazīsi, kas tas par lielu kungu būs."
 "Lai nu lai, ciemiņ, bet sava Ansīša nevaru dot, kas tad man palīdzēs pie lauka darbiem?""Nu, dodi man mazākais viņu uz vienu gadu. Salīgsti Ansīša vietā to stiprāko puisi. Še tev simts rubļu, turi par to naudu manis pēc ir divus puišus Ansīša vietā."
 Mežasargs domā: "Ansīšam tādas labas dienas, pat kunga kārtā apsolās celt, bez tam
 nauda arī bez ziņas - lai iet!"


 Atrastais Ansītis nu aiziet tirgotājam līdz. Pie Daugavas nonākušiem, tirgotājs satver Ansīti un saka: "Tagad, putniņ, esi manos nagos! Es tev rādīšu manu meitu precēt!"


 "Kādu meitu? Es nekā nezinos," Ansītis lūdzās.


 "Bet es gan zinu!" tirgotājs atbild. "Tagad tevi piesiešu uz šā lielā akmeņa un ievelšu Daugavā zivīm par barību."

 Tirgotājs ieveļ Ansīti Daugavā un aiziet projām. Bet Ansītis ar akmeni negrimst vis dibinā, viņš sēž uz akmeņa un aizpeld uz jūru. Jūrā Ansītis ierauga kuģi un sauc: "Ļautiņi, kuģinieki, paņemiet mani lai līdz, jums būs laba laime!"
 Bet kuģinieki domā: "Diezin, kas tas par tādu spogu uz akmeņa sēdēdams - neņemsim vis tādu!"


 Tie aizbrauc. Necik ilgi brauc cits kuģis. Ansītis nu cīnās savu akmeni itin tuvu kuģim piedabūt un sauc: "Ļautiņi, kuģinieki, paņemiet mani lai līdz, jums būs laba laime!"
 Tie uzņem un aizved Ansīti uz pilsētu. Bet, kas par ķibeli: tas kuģis pieder tam pašam tirgotājam, kas Ansīti Daugavā iegrūdis. Tirgotājs ar savu meitu iznācis kuģi sagaidīt. Ansīti ieraudzījis, tas atplēš muti un brīnās, bet meita saka: "Tēt, ko tā par skaisto puisi vari brīnīties, tu nezini, kā man viņš patīk. Tēt, atvēli man viņu precēt. Vecais, to dzirdēdams, saviebj ģīmi un atbild: "Bērnam bērna prāts! Liec mani tagad mierā, jo man jāsteidz kuģis izkravāt, lai rītu pat varu pēc citām precēm braukt, to puisi ņemšu uz ceļu līdz."


 Kur nu blēdis: ne tik vajadzīgi bij jābrauc, nekā, bet viņam cits kas prātā, viņš grib par otrām lāgam Ansīti slīcināt. No rīta kuģis aiziet ar Ansīti, ka viz vien. Plašajā jūra tirgotājs nu gudro, ka vislabāki Ansīti slīcināt. ,,Bet pag!" viņš pats pie sevis iesaucās "reiz viņš slīka un nenoslīka, būs gudrāki, ka lieku viņu nobendēt." Labi. Tirgotājs tūlīt uzraksta grāmatu pie savas sievas un pavēl, lai tā, kamēr viņš nav mājā - klusu liek Ansītim nocirst kaklu. Kamdēļ? to viņa dabūšot vēlāk zināt. Tirgotājs nu piegriež kuģi pie malas, iedod Ansītim grāmatu un saka tā: "Teci tu uz mājam un pārnesi to manai sievai, jo aizmirsu ko pateikt."


 Ansītis pārnes grāmatu un satiek vispirms tirgotāja meitu. Tā tūlīt prasa: "Puisīt, kā tu atpakaļ?" Tā un tā. Šī nu atraisa grāmatu un atron tādas lietas. Ko nu darīt? Bet meičai padoms pie rokas, viņa samin tēva grāmatu kājām un uzraksta mātei citu: "Tēvs esot licis tūlīt viņu ar Ansīti salaulāt."


 Neko darīt - jātaisa kāzas. Pēc kāda laika tēvs pārbrauc un pirmais vārds sievai prasīt: "Nu, vaj nobendēji Atrasto Ansīti?"


 "Kādu Ansīti? Vaj mūsu znotu?" To dzirdēdams, šis traks, bet sieva rāda viņa paša grāmatu un noprasa itin īsi: "Ko tu tādā reize būtu darījis?"

 Šis neko neatbild, tik nevar gudrs tikt, ka varējis tā pārskatīties.


 Tomēr meitu un znotu vecais nevar ne acu galā ieredzēt. Viņš iedod jaunajam pārim veselu mārku un aiztriec projām. Ansītis nopērk par mārku cūku sarus un sāk tirgoties. Ko viņš prasa, to maksā. Pirmā dienā tas nopelnījis tik daudz, ka var brangu tiesu saru iegādāties. Nu pārdod tos un tā arvienu vairāk, kamēr gada laikā paliek par lielu lielo tirgotāju. Tādu laimi Ansītim vecais nebij sagaidījis. Viņš aizskrien pie znota un uzbļauj itin bārgi: "Ar manu mārku tu iesāci, ar manu mārku tu nopelnīji, tas viss, kas tev te ir, pieder man! Bet viņpus upes, aiz meža, man viens kungs trīs vezumus zelta naudas parādā, ja vari to naudu man pārvest, tad lai viss paliek pa vecam, kā bijis! Še tev nuciņš maizes un eji!"


 Viņš iet. Uz ceļa Ansītis satiek vecu sieviņu. Tā lūdzās: "Dēliņ mīļais, trīs dienas neesmu ēdusi, dodi kādu kumosiņu maizītes, sirsniņu piesiet!" Ansītis pārlauž nuciņu pa pusei un iedod. Tagad vecenīte saka: "Dēliņ, vaj zini ar, kur tevi sievas tēvs sūtījis? Viņš tevi sūtījis pie velna. Bet, kad nu eji, tad tik visu labi ielieci omā, ko tev katrs saka."


 Jā, taisnība gan, tūlīt viņpus upes Ansītis satiek vīru, kam dzirnu akmenis uz kakla uzmaukts. Tas sauc: "Anšu, jaunais brāl - tu iesi pie velna, paprasi velnam, cik ilgi man tas akmenis būs jānes. Divdesmit gadus esmu nesis, cik vēl jānes?"
 Paiet tam garām, tā mežā trīs stirnas lec pār akmeni. Tās sauc: Ansīšu, jaunais brāl, - tu iesi pie velna, paprasi velnam, cik ilgi mums tā jālec. Divdesmit piecus gadus esam lēkušas, cik ilgi vēl jālec?"


 Paiet tām garām, te gadās avotiņš. Iz avotiņa izlec vecs vīriņš un sauc: "Anšu, jaunais brāl, tu iesi pie velna, paprasi velnam, cik ilgi lai te mazgājos. Divdesmit piecus gadus esmu mazgājies, cik vēl man jāmazgājas? Un, re, mana meita arī tur, pie velna!"
 Noiet tur: meita sēž itin sērīga un prasa: "Kur tu te ienāci?"
 "Nācu tev vēstis nest no tava tēva. Viņš mazgājas avotā un lika tavam kakla kungam prasīt, cik ilgi vēl būšot tā mazgāties?"

 "Ak tu nabaga tētiņš, kad es tev varētu palīdzēt! Bet nu izstāsti man visu, ko tikai uz
 ceļa redzēji, jo kunga tagad nav mājā!"


 Šis nu izstāsta itin visu, ko katrs teicis, ko prasījis.


 Meita nu attaisa skapi, iedod Ansītim sudraba puļķi un saka tā: "Ielieni manā pagultē un paslēpies. Es naktī likšos sapņojam un izprasīšu velnam visu, bet kad visu būšu izprasījuse, tad izleci tu no pagultes un ieduri šo sudraba puļķi velnam pakausī, viņš tūdaļ sadegs par darvas mucu."


 Labi. Velns pārnāk un tūlīt prasa: "Kas te par svešu smaku ?"


 "Pats saskraidies pa malu malām un tad taujā, kas par smaku!"


 Velns drīzi apgulās un meita arī. Necik ilgi, šī sāk muldēt. Tad velns: "Āre, kas tad nu?"
 "Es sapņos redzēju kādu vīru ar lielu dzirņu akmeni uz kakla. Divdesmit piecus gadus viņš to tā nesis, cik ilgi vēl tam tas jānes?"


 "Kad vīrs tādu lopu dabūs, kā viņš ir bijis viņā pasaulē, tad tas tiks vaļā!"


 Necik ilgi meita atkal muld. Tad velns: "Āre, kas tad nu?"


 "Es pa sapņiem redzēju trīs stirnas pār akmeni lecam. Divdesmit piecus gadus viņas salēkušas, cik ilgi vēl tām jālec?"


 "Jā nu.. vaj tad tu to vari izdarīt. Kad to akmeni noveltu, tad tai vietā izceltos liels pilsēts!"
 Necik ilgi meita atkal muld. Tad velns: "Āre, kas tad nu?"

 "Es pa sapņiem redzēju, ka balts vīriņš iznāca no avota un prasīja: divdesmit piecus gadus esmu mazgājies, cik ilgi vēl tam esot jāmazgājas? Un tad vēl: kur esot viņa meita?"

 "Tā tu esi, vaj tu vari viņu izpestīt. Tas tavs tēvs."


 Līdz ko to izteicis, tā Ansītis no pagultes ārā un iedur velnam puļķi pakausī. Vels sadeg par darvas mucu.


 Tagad Ansītis piebeŗ trīs vezumus zelta naudas un tad abi aizbrauc tur, kur vecais mazgājas. Sirmgalvis, meitu ieraudzīdams, tūlīt noprot ka nu izpestīts. Viņš raud prieka asaras un apkampj gan meitu, gan Ansīti. Nu visi trīs noiet pie akmeņa, kur stirnas lec un noveļ to. Līdz ko novelts, tad acumirklī ronās liels pilsēts tai vietā un trīs stirnas pārvēršas par daiļām meičām. Tās bijušas senāk vecā sirmgalvja meitas un pats sirmgalvis tās pilsētas ķēniņš. Ķēniņš nu ieved Ansīti savā senākajā pilī un saka tā: "Ņemi nu no manām meitām, kuru gribi un palieci man par znotu !"
 Bet Ansītis atbild: "Paldies par labumu! Man pašam mīļa sieviņa mājās gaida!"
 "Nu, tad ņemi vienu daļu no manas valsts un sešus vezumus zelta naudas, bez tam došu tev kara spēku līdz, kas tevi līdz mājam pasargātu un naudas vezumus aizvestu."
 "Paldies, tā gan var!"


 Uz ceļa dzirņu nesējs atkal prasa: "Nu, vaj dabūji ko zināt?"


 "Ja tādu pašu lopu dabūsi, kāds tu biji viņā pasaulē, tad tiksi vaļā!"


 Pārbrauc mājā, sievas tēvs tīri ģībst nost. Viņš arī paņemšot maizes nuciņu un iešot uz
 savu laimi. Iedams tas satiek to pašu vecenīti. Tā lūdzās: "Dodi kādu maizes kumosiņu jo trīs dieniņas neesmu ēdusi, ne rasiņas dzērusi."

 Bet šis atcērt: "Vaj es visiem nabagiem ceļmalā došu maizes!"


 "Labi, labi - lai Dievs tev palīdz!"


 Paiet gabalu, te vecais dzirņu nesējs sauc, ko māk: "Nāci, paturi man mazuliet to akmeni!"
 Šis domā: "No tā jau mans znots būs dabūjis to lielo mantu -ir jau jāpalīdz." Ka nu tirgotājs pieiet klāt, tā plaukt! dzirņu nesējs uzsviež akmeni Ansīša sievas tēvam virsū un vēl smejas: "Es esmu viņu divdesmit piecus gadus nesis, es biju lops viņā pasaulē, bet tu vēl lielāks lops esi bijis. Tamdēļ nesi viņu visu mūžu!"


 Atrastais Ansītis drīzi paņēma savu sieviņu, aizgāja uz savu iedāvināto valsti par ķēniņu un dzīvoja laimīgi.


 Arī savu audžu tēvu un sievas māti tas pieņēma. Un vēlāk, caur sievas mātes stāstīšanu, saklaušināja pat savu īsto tēvu. Tas iesākumā negribēja nemaz ticēt, ka viņa dēls dzīvs un pie tam vēl par ķēniņu.


# Sīkstais kungs
*Difficulty: 0.0036*

Reiz dzīvojis milzum bagāts lielskungs. Un tas bijis tik sīksts, ka baidījies precēties: sieva pulka apēdīšot un tādu, kas nemaz neēd, nevarot nekur uzdabūt. Bet tur tai pašā pagasta vienam nabagam bijusi ļoti daiļa meita. Un tā katru rītu, cik logus slaucījusi, plātījusi muti: kā nu kuram tas paradums kādreiz ir.
 Te vienu reizi gadījies lielkungam garām jāt, kad šī patlaban gar logiem darbojusies. Tūliņ vaicājis: ko tā muti plātot?
 «Ā! Mans tēvs nabags, es jau kampju gaisu, no tā pārtieku,» meita atcirtusi.
 «Vai trakā!» kungs iesaucies. «Kad tu no gaisa pārtiec, tad būsi man laba sieva.»
 Labi, viņa mierā. Un nu nākamu svētdienu brauc laulāties. Pārbrauc no baznīcas - bijušas izceptas divas pīles pusdienā. Kas ir? Tā šī tūliņ pīlēm mugurā un noēd viena pati - vīram nekā neatliek. Ak tu žēlīgais! Šis, redzēdams, kādu ēdāju nu pārvedis, uz vietas paliek no bēdām slims - un tik slims, ka jāsūta tūliņ pēc daktera. Atnāk dakteris: kas kaišot? Bet slimais bēdās nevar vairs ne parunāt, tikai to vien vēl paspējis izteikt:
 «Ap-ap-ap-ēd pil, pil!»
 Dakteris nekā saprast, prasījis sievai: kas viņam kaišot un ko viņš tur runājot? Sieva atteikusi:
 «Viņš grib pateikt, ka tūliņ miršot un ka man atvēlē divas pilis mantot.»
 Kungs, to dzirdēdams, nu vēl vairāk sašutis un dusmās patiesi nomiris. Jaunai sievai nu palikušas divas pilis. Tā dzīvojusi laimīgi.

# Pasaka par piemuļķotajiem
*Difficulty: 0.0036*


Reiz dzīvojis mācītājs ar muižkungu. Viņi abi bijuši brāļi. Mācītājs bijis ļoti dievbijīgs, bet ar savu brāli muižkungu nepavisam nevarējis satikt.


 Muižkungs ļoti gribējis, lai viņam stāsta pasakas. Viņš vienmēr turējis tikai tādus sulaiņus, kas mācējuši stāstīt pasakas. Kad viens sulainis vairs pasaku nezinājis, viņš ņēmis jaunu. Kādreiz viņš aizdzinis prom veco sulaini un gribējis pieņemt jaunu, tādu, kas zin daudz pasaku teikt un būt arī par nakts saucēju. Nu pieteikušies kādi trīs. Muižkungs pieņēmis arī. Tas viens sevišķi daudz zinājis stāstīt. Viņš stāstījis, stāstījis, kad muižkungs iemieg, viņš iziet ārā, apskata muižu, ienāk, kad kungs uzmodies, stāsta atkal!


 Pasakas stāstīdams, viņš ierauga muižkunga pagultē naudas lādi. Otrā dienā viņš stāsta muižkungam par zagļiem un tieši prasa: „Ko jūs darītu, ja kāds jums naudas lādi nozagtu?”


 „Es viņam dotu vēl otru tādu klāt!” – tā muižkungs.
 Visu to sulainis pastāsta saviem draugiem.


 Otrā dienā, stāstīdams pasakas, viņš ar kāju izvelk naudas lādi no pagultes un pastumj sev zem krēsla. Tikko muižkungs iemieg, viņš pamāj saviem draugiem – tie klāt, un aiznes lādi prom. Aizbēg arī pats stāstītājs.


 Pēc kāds laika viņš lasa avīzē: lai atnākot pie kunga tas, kas to naudas lādi nozadzis. Viņš dabūšot vēl otru tādu klāt. Nu šis aiziet arī. Muižkungs tam dod vēl otru klāt, bet prasa, lai tas mācītājam arī kaut ko padarot, lai to labi piemuļķojot.


 Sulainis apņemas arī. Aiziet uz upmalu, sazvejo vēžus, nopērk sveces, tā ka katram vēzim iznāk divas sveces uz muguras, tad aiziet pie ērģelnieka un dabūn baznīcas atslēgas. Viņš nopērk sev baltu ķiteli un piešuj sev spārnus. Tad viņš liek katram vēzim šķērēs sveci un aizdedzina to, un ap divpadsmitiem naktī aizdedzina arī baznīcā lukturus. Ērģelnieks, to pamanījis, pārbīstas, un skrien pie mācītāja saukdams, ka baznīcā spokojoties. Mācītājs paņem Bībeli un dodas uz baznīcu. Eņģelis nāk šim pretim un saka: „Tu, dvēseļu gans! Pienācis laiks, kad tev jāiet uz debesīm. Savāc tikai visas savas mantas!


 Mācītājs pāriet mājās, sakrauj visu savu mantu ratos un brauc uz baznīcu. Pa to laiku, kamēr mācītājs prom, sulaiņa draugi uztaisa ādas maisu un velk to ar garu virvi baznīcas torņa lūkā. Mācītājs atbrauc. Nu palīdz viņam uzkāpt baznīcas tornī un saka, lai lien maisā iekšā. Šis nu gan sākumā negrib, bet beigās lien arī. Nu nolaiž maisu zemē, piesien pie ratiem un velk pa zemi, bet naudas kasti ieliek ratos un brauc prom. Brauc, brauc, līdz nonāk pie ezera. Ceļš gar ezeru iet līču – loču. Norunā pār vienu līci pārstiept tauvu un pārvilkt maisu pār ūdeni. Mācītājs prasa: „Kur mēs esam?”


 „Tai šķīstīšanās vietā!”


 Tā šie brauc un brauc, līdz iebrauc muižā. Nu iznes to maisu cūku kūtij cauri. Cūkas iet: „Ruk, ruk!”, nu šis atkal prasa: „Kas te par vietu?”
„Te tā elle!”

 Tad viņi aiziet uz zosu kūti. Šis atkal prasa: „Kas tā par vietu?”
„Te tā eņģeļu saime!”

 Bet muižā tāda liela velve. Tur uzrauj ar tauvām mācītāju augšā un atstāj, bet paši aizbrauc prom ar visu naudu. No rīta muižkungs prasa: „Vai, brāl, kur tad tu tiki man priekšā debesīs?”


 Nu izlaiž mācītāju no maisa, viņš redz, ka ir galīgi piemuļķots, naudas ar’ tam vairāk nav. Un, ja viņš nav salasījis citu, tad lasa to vēl šo baltu dienu.


# Ķēniņa dārznieks
*Difficulty: 0.0037*


Kāds vīrs dzīvo savā mājiņā it pārticis un laimīgs ar savu mīļo sieviņu. It īpaši kādā vasaras dienā tas jūtas tik laimīgs un priecīgs, ka pat ne miegs dienasvidū nenāk. Kamēr sieva guļ, viņš paņem savu bisi un aiziet uz tuvējo mežu pamedīt. Pašā mežmalā izlec zaķis, kurš ļoti mīlīgā balsī lūdz, lai nešaujot, bet lai labāki mednieks pie viņa par puisi līgstot.


 «Kā lai pie tevis par puisi līgstu, kad pašam jauka mājiņa un mīļa sieva!»


 «Bet ja tev mājas nodegtu un sieva nomirtu?» zaķis jautā.


 «Nuja, kad tā notiktu, tad gan cits nekas neatliktu kā pie tevis par puisi līgt,» vīrs tāpat jokojas.


 Pēc dienasvidus mednieks griežas atpakaļ uz māju, bet atron, ka māja nodegusi un sieva nomirusi. Nu bija vīram lielas bēdas. Bet, kamēr nelaimīgais bēdājas, zaķis jau klāt un līgst un līgst. Beidzot salīgst arī uz pusgadu par veselu sieku zelta naudas. Vīrs aiziet pie zaķa kalpot, kur citādu darbu nedabū kā tikai zem trijiem katliem uguni kurt un vienu zirgu ēdināt tādā vīzē: trīs reizes miltu ūdeni un vienreiz auzas. Bet otrā nedēļā viņš pārskatās un iedod trešo reizi miltu ūdens vietā auzas. Zirgs gan apēd auzas, bet tad paliek ļoti nemierīgs, piesauc kopēju pie sevis un iečukst ausī:


 «Brālīt, nu mums nelabi klāsies, jo esam pārkāpuši kunga pavēli. Ej tūdaļ pāršķir savus matus uz trim nošķiem, iemērc tad katrā katlā vienu nošķi un sakurini labi uguni. Pēc tam apsien labi savu galvu ar lupatu, piesmel dzeramo kausiņu ar šo triju katlu ūdeni, paņem manu suku un putekļu rīksti un steidzies atpakaļ pie manis.»


 Vīrs to visu izdara un atron jau zirgu kūts priekšā apseglotu. Tikko viņa kopējs mugurā, te šis ar iet kā ar putna spārniem pa purvu purviem, ūdeņu ūdeņiem. Kājas dziļāki ūdenī negrimst kā tikai līdz vēzīšiem. Tā viņi bēg līdz pašam vakaram. Ap vakaru zeme sāk nejauki dimdēt un rūkt. Jājējs paskatās atpakaļ un ierauga lielus kalnus aiz muguras. Kalnu galā stāv pats velns. Velns, tikko jājēju ieraudzījis atpakaļ paskatāmies, draud briesmīgā balsī:
 «Nu jūs esat mani!»

 Patlaban velns grib lēkt no kalna gala un ķert bēdzējus. Te zirgs vēl laikā pamāca jājēju:


 «Met manu suku pār plecu!»


 Vīrs to tūdaļ izdara, un velns kā lec, tā krīt klupdams, kaklu lauzdams.


 Otrā dienā pret vakaru zeme sāk tāpat dimdēt. Jājējs nu, atpakaļ atskatīdamies, ierauga aiz muguras tik lielu, biezu mežu, ka ne lietus pilīte netek cauri. Velns lauž otrpus meža kokus, ka brikst un brakst! Zirgs atkal pamāca jājēju, lai sviež sev pār plecu putekļu rīksti. To darot, mežs, cik nolauzts, tik pieaug, cik nolauzts, tik pieaug. Trešā dienā zeme tāpat dimd. Jājējam atpakaļ paskatoties, liela jūra apklājusi visu apgabalu. Zirgs nu pamāca atkal dzērienu kausiņu pār plecu sviest. To izdarot, jūra tūdaļ apstājas tālāk plūst, un velns, citādi pār ūdeni pārtikt nevarēdams, sāk tik lakt sāļo ūdeni, ko nagi nes. Lok, lok, bet cik taču salaksi? Beigās lacējs pārsprāgst un atkrīt ūdenī augšpēdu. Zirgs, nomanīdams, ka velns nobeidzies, izsaucas:


 «Nu abi esam glābti! Es gan tūlīt nevaru par cilvēku palikt, jo esmu uz deviņiem gadiem noburts. Tomēr nekas, pārvērtīšos tagad par lielu akmeni, un tu, šo akmeni paceļot, varēsi no manis dabūt, ko vien vēlies.»


 Vīrs nu atšķiras no sava glābēja un aiziet uz pilsētu, kur salīgst pie ķēniņa par dārznieku. Otrā, trešā dienā jaunais dārznieks, savu dienas darbu pabeidzis, domā no galvas noņemt savu pie velna katliem uzsieto lakatiņu. Grib arī turpat dārzā galvu izsukāt. Bet, galvu sukājot, dārzs paliek tik gaišs, ka pats sabīstas. Ķēniņa princese tai brīdī pastaigājas dārzā un nevar diezgan par dārznieka galvas spožumu izbrīnīties. Viņa nodomā naktī, kamēr dārznieks guļ, viņa galvu tuvāk aplūkot, no kā spožums rodas. Trīs naktis tā izmocās pie galvas pietikt, kamēr ceturtajā naktī tomēr izdodas lakatiņu atraisīt, kur nu redz, ka dārzniekam sudraba, zelta un dimanta mati.

 Princese no rīta lūdz tūdaļ tēvu, lai atvēlot viņai precēties. Tēvs mierā, viņš saaicina citu ķēniņu dēlus. Saaicinātos saved lielajā pils istabā pa rindu. Princese iet visiem garām un saka, ka no tiem neviena paša pa prātam neesot. Nu ķēniņš saaicina ģenerāļus un citus augstus kungus, bet ar šiem tāpat. To dzirdot, tēvs paliek dusmīgs un sasauc visus, kas tik viņa valstī neprecējies. Tagad nostāda tik garu rindu, ka princesei trīs dienas ko meklēties. Bet arī šai barā princese neatrod īsteno. Ko nu?


 Jāsasauc atraitņi. Tēvs sasauc atraitņus, un princese bez meklēšanas izved no bara savu pašu dārznieku. Ķēniņš, to redzēdams, paliek tik pikts, ka aizdzen princesi ar visu dārznieku uz mežu. Pašpāris aiziet smiedamies, uzceļ mežā būdiņu un dzīvo labu laiku itin laimīgi visā savā nabadzībā. Atnāk rudens, un nu abi redz, ka ziemu tādā būdiņā jāizsalst gribot negribot. Abi ilgi prāto.


 «Nieki!» vīrs beidzot iesaucas.


 «Kur tad mans akmens?»


 Abi noiet pie akmens pēc palīdzības. Vīrs lielu bomi rokā paveļ akmeni. Tūdaļ iznāk neapzināmi liels karaspēks sudraba bruņās no akmens apakšas un sauc:


 «Ko pavēlat, virsniek?» «Pavēlu pret savu sievastēvu karot!»


 Vecais ķēniņš, ieraudzījis tādu karaspēku, salūdz trīs ķēniņus sev palīgā. Bet znota karaspēks tomēr sakauj visus un aiziet, kur nācis. Nu vecais ķēniņš saaicina piecus ķēniņus sev palīgā, bet znots, akmeni paceldams, dabū karaspēku zelta bruņām un sakauj visus piecus. Vecais ķēniņš brīnās, kas gan tas par tādu svešu ķēniņu varētu būt, ko ne pieci neiespēj nokaut.


 Viņš tomēr vēl saaicina septiņus ķēniņus sev palīgā. Bet arī visi septiņi nekā nelīdz, jo znots, akmeni paceldams, dabū karaspēku dimanta bruņām un sakauj šos septiņus tik' briesmīgi, ka tikai viens vienīgs karavīrs atliek. Šis, nelabu galu redzēdams, paslēpjas zem tilta.





 Pēc pabeigtā kara dimanta karaspēks iet priecīgs atpakaļ, kur nācis. Pats virsnieks, senākais dārznieks, velkas tāpat nopakaļus lēni, lēni pakaļ. Te izlec no tilta apakšas atlikušais karavīrs un iecērt paslepen ar zobinu virsniekam kājā. Kamēr ievainotais domā atgaiņāties, karavīrs jau pār kalnu kalniem. Viņš aiztek pie vecā ķēniņa paziņot, ko izdarījis.


 Pa to laiku dimanta karaspēks jau zem akmens, un šis viens pats sasien savu brūci kā varēdams. Te vecais ķēniņš arī klāt pie ievainotā un parāda pret tik slavenu un varenu kara virsnieku tādu godbijību un cienību, ka pats ar savu kabataslakatu sasien viņa brūci un godbijīgi vēl ielūdz pie sevis izveseļoties. Šis pateicas par viņa labo sirdi un neiet vis, jo domā, ka pazīstamam doties laika vēl diezgan.



 Ķēniņš pēc tam taisa lielas viesības un it kā no žēlastības aizsūta savu kučieri uz mežu, lai pārvestu arī padzīto znotu ar princesi. Kučieris iejūdz vienu pašu zirgu kaut kādos rateļos un aizlaiž, ka derkšķ vien. Bet padzītais znots sūta kučieri atpakaļ un liek ķēniņam sacīt, ka pats saviem ratiem un zirgiem braukšot. Kučieris pārbrauc un stāsta, ka ķēniņa znotam ģērbjoties pamanījis ķēniņa lakatiņu gar kāju.


 «Tā!» ķēniņš iesaucas. «To redzēsim!»


 Nav ilgi - te znots ar visu sievu ielaiž ar dimanta karīti un divpadsmit zirgiem pagalmā. Vecais, to redzot, iztek kā apstulbis znotam pretim un tūdaļ lūdz kāju parādīt. Šis parāda arī. Un nu vecajam atveras acis. Znots tagad bij tik mīļš, it kā par dārznieku ne mūžam nebūtu bijis. Arī akmens pēc deviņiem gadiem pārvēršas par cilvēku un dzīvo it laimīgi pie jaunā ķēniņa.


# Zelta zivtiņa un zaļā varde
*Difficulty: 0.0037*


Vienā ezerā dzīvoja dzelmes ķēniņš, kuram bija ļoti skaista meita, kas reiz piepēži pazuda. Ķēniņš domājis, ka viņa būšot mežā apmaldījusies, bet cielaviņa viņam izstāstījusi, ka tur viņa nāras neesot. Ķēniņš nu gribējis izsūtīt savas zivis, lai izmeklē visus ūdeņus, bet no krasta viņš dzirdējis vienu balsi saucam: "Pagaidi, pagaidi, nesteidzies tik ātri, gan jau iztiksim!"


 Runātājs bija kurmis, un ķēniņš tam uzsauca it kā sadusmojies: "Ko tu gribi?"


 Kurmis stāstīja: "Tava meita ir aiz deviņiem kalniem apakšzemes pie rūķu ķēniņa."


 Šo dzirdot, dzelmes ķēniņš tapa bēdīgs, jo rūķu ķēniņš bija viņa ienaidnieks, kas nu gribēja ar varu viņa meitu par sievu dabūt. Dzelmes ķēniņš griezās atkal pie savām zivīm un vaicāja, kas gribētu viņa meitu glābt?

 Neviena zivs neuzdrošinājās to darīt, tikai beidzot pieteicās viena maza zivtiņa. Ķēniņš bija arī ar mieru, lai viņa iet. Tai pašā laikā nāra atradās rūķu ķēniņa pilī un bija ļoti nelaimīga. Viņa nomierinājās tikai tad, kad viens rūķu pareģis apsolīja, ka viņa drīzi tikšot mājā.
 Nu sāka taisīties uz kāzām un gribēja tīrīt un mazgāt rūķa pili, bet apakšzemes rūķiem jau nebija ūdens. Tai pašā laikā atpeldēja dzelmes ķēniņa zivtiņa ar ūdeni un rūķu ķēniņš to arī ielaida savā pilī. Nāra, ieraudzījusi ūdeni, metās tur tūliņ iekšā un aizbēga pie sava tēva. Arī pareģim viņa uzmeta zivs apģērbu un tas peldēja viņai līdz ar dzelmes zivtiņu pakaļ. Rūķu ķēniņš gan vēl svieda smagus zelta putekļus zivtiņai pakaļ, lai aizkavētu un noķertu, bet tas viņam neizdevās.
 No tā laika mazai zivtiņai, kura dzīvo arī dīķos, ir zelta zvīņas. Bet pareģis, nonācis virspasaulē, nometa zivs apģērbu, pārvērtās par zaļo vardi un zīlē tagad laiku.





A. Lakševics Talsos, T. Dzintarkalna krājumā.


# Sprogaina vilna jāizstiepj taisna
*Difficulty: 0.0037*


Nabaga saimnieks gan strādājis un pūlējies savā mājā, bet neticis nemaz uz priekšu. Vienu vakaru bēdādamies viņš sācis domāt, vai nevarētu velnam padoties, lai tas palīdzētu. Tūliņ arī parādījies velns un sacījis : "Es būšu pie tevis par kalpu bez algas un pārtikas. Es darīšu visādus darbus, kādus vien man liksi. Bet kad tev darba vairs nebūs, tad es paņemšu tavu dvēseli. Ja tu man uzdosi tādu darbu, ko es nevaru padarīt, tad tu būsi no līguma vaļā un es iešu projām."


 Saimnieks nu pārdomā pie sevis : "Darba jau cilvēkam nekad nav trūcis. Ja nu vēl izdomā ko dikti grūtu, tad viegli tikt atkal no velna vaļā."


 Labi apdomājies, saimnieks nu noslēdz ar velnu līgumu. Jau tūliņ viņš uzdod velnam apart tīrumus. No rīta skatās: visi tīrumi jau uzarti un velns atkal prasa darba. Nu saimnieks uzdod, lai nocērt mežā kokus un pārved malku mājā. Rītā koki jau ir nocirsti, sazāģēti, pārvesti rijā, saskaldīti un malka sakrauta ielās.


 Tad saimnieks liek purvā grāvjus rakt. Rītā jau atkal visi grāvji izrakti. Saimniekam nu metas bailes, kur tik daudz darba varēs sadomāt, bet velns tikai priecājas, vai vairāk darba vairs nebūšot. Saimnieks domā, domā - pēdīgi nosaka: "Man kūtī ir aita ar sprogainu vilnu. Ej nocērp to aitu un izstiep vilnu taisnu."


 Aita gan drīz ir nocirpta, bet vilnas stiepšana nepavisam neveicas. Gan velns velk vilnu caur lūpām, gan caur zobiem, bet kā tik laiž vilnu vaļā, tā tā atkal savelkas sprogās.


 Tā izpūlējies, velns nospļaujas un aizbēg, bet saimnieks nu bija no velna brīvs.


# Dzelzs dēls
*Difficulty: 0.0037*



 Reiz dzīvo kalējs, kam nav neviena dēla. Viņš ilgi domā šā, gan tā, kā pie dēla tikt, bet beidzot saņem dūšu, nokaļ dēlu no dzelzs un noliek smēdes stūrī. Kādu rītu Dzelzspuika skrien tēvam pretim un sauc: "Tēt, ko darīšu?"
 

 "Ko nu darīsi? Jākaļ."
 

 Kalējs tūlīt nosilda dzelzi un liek dēlam sist ar dižāmuru. Puika prasa, cik dikti būšot sist?
 

 "Cik jau nu vari, dēliņ."
 

 Dēls kā met ar dižāmuru, tā visa lakta zemē iekšā. "Ūja dēliņ, cik tu stiprs! Kā nu laktu izdabāsim? Nesit vis tik stipri!"
 

 Dēls izvelk laktu ar vienu pirkstu un tad sit viegli, viegli. Bet lakta tomēr vēl līdz pusei zemē iekšā Beidzot, kad dižāmuru uzliek vien un nemaz nesit, tad lakta stāv. Tā viņi kaļ trīs gadus un tēvs paliek uz vietas bagāts.
 

 Kad tēvs beidzot nevar nemaz vairs darba piedot, tad dēls nokaļ nūju no birkavas dzelzs un iet uz savu roku pelnīties. Laukā jauno nūju tas sviež gaisā, lai redzētu, vai cieš arī. Nūja necieš, saliecas pavisam. Nu piekaļ vēl birkavu dzelzs un tad sviež, nūja vēl par lokanu. Ar trešo birkavu nūja laba.
 

 Tagad Dzelzspuika iet pasaulē. Ceļmalā tas vispirms satiek Kalnurāvēju. Viņš vedinās Kalnurāvēju līdz. Bet Kalnurāvējs ātrāki neiet, kamēr ar nūju lielu akmeni aizsviež. Tas nekas, viens paņēmiens un akmens gabalā.
 

 Vēlāk abi satiek ir Kokurāvēju. Kokurāvējs atkal ātrāki neiet līdz, kamēr ar nūju lielu ozolu izgāž. Tas nekas, viens paņēmiens un ozols guļ gar zemi.
 

 Visi trīs nu iet, iet, kamēr noiet kādā būdiņā. Būdiņā nav dzīvas dvašas, nedz arī ko ēst. Izmeklē visas malas, kamēr beidzot skurstenī atrod gaļu. Dzelzspuika pavēl Kalnurāvējam gaļu vārīt un pats ar Kokurāvēju aiziet uz pilsētu pēc maizes. Bet Kalnurāvējs pa to laiku nav izvārījis gaļu, jo nevarot to no skursteņa noņemt. Tai vakarā iztiek ar maizi vien, otrā dienā, kamēr maizi pārnes, jāvāra Kokurāvējam gaļa, bet arī šis nevarējis to no skursteņa dabūt.




 Trešā dienā vārīs pats Dzelzspuika gaļu. Viņš uzliek ūdeni, sakur uguni un kāp skurstenī pēc gaļas. Bet skurstenī liels vīrs, ar misiņa bārdu un lielu plenicu rokā, nedod ne par ko gaļu. Dzelzspuika nolec pēc savas nūjas un smeļ vienreiz Misiņabārdim tā, ka tas tūlīt augšpēdu. Misiņa bārdu tas ieķīlē ozola klucī un tad ienes paģībušo kambarī aiz atslēgām. Gaļa patlaban mīksta un maizes nesēji arī mājā. Dzelzspuika zobo abus, ka nu zinot, kāpēc nevarējuši gaļas dabūt, jo Misiņbārda plītenes neesot vieglas. Viņš ved abus radīt, kā īsts vīrs ar Misiņbārdi izdarās. Bet Misiņbārdis ar visu kluci pazudis: kambara vidū tikai liels, dziļš caurums.

 Kā nu tādu rokā dabūt?


 Beidzot sameklē 300 asu garu virvi. Kalnurāvējs iesienas virvē un laižas lejup pa caurumu veselas 100 asis, bet tad kustina virvi, lai velk atpakaļ. Nu iesienas Kokurāvējs un ielaižas 200 asis, bet tad atkal kustina, lai velk augša. Tagad laižas Dzelzspuika ar savu nūju, ka rūc vien. Virve atduras kādā jauka pils pagalmā, kur visapkārt jauki dārzi. Dzelzspuika ieiet pilī un atrod trīs skaistas meitiņas.
 

 "Ko jūs te darāt? Vai neredzējāt kādu vīru ar misiņa bārdu?"
 

 Meitas rāda uz lielām dzelzs durvīm, ka tur tāds iekšā guļot. Uzlauž durvis — jā — vecais mokās klucī.


 "Ā, kur tu man, vecais blēdi, ielīdis? Tagad izrunāsimies." Vecais Misiņbārdis gan lūdzas, lai atstājot dzīvu. bet šis kā liek ar nūju, tā nost. Trīs skaistās meitas tas tūlīt iesien virvē un kustina, lai velk augšā. Tās uzvelk. Arī Misiņbārža kluci viņam netīkas apakšā atstāt, iesien un liek vilkt augšā. Bet Kalnurāvējs ar Kokurāvēju domā, ka šoreiz Dzelzspuika virvē. Viņi sarunā to nosist un palaiž virvi vaļā. Klucis ar virvi nokrīt brakšķēdams.


 Ko nu?


 Augšā tikt vairs nevar, jāiet labāki ar nūju tāpat padoma meklēt. Iet, iet, kamēr saiet kādu mazu mājiņu, kur neredzīgs vecītis turpat sētas priekšā lopus gana.
 

 "Kāpēc tad sētas priekšā lopus mērdējat? Tālāku jau vislabākās ganības."
 

 "Jā, būtu gan varenas ganības, bet tās pieder velnam — nedrīkstu."
 

 "Vai nevarat mani par ganu pieņemt?"
 

 "Kāpēc ne, dēliņ? Bet gani tā, ka lopi velna daļā neiekļūst, jo citādi mums abiem nelabi!"
 


 Bet puika tev klausīs. No rīta visi lopi velna daļā. Velns arī tūlīt divām galvām klāt un uzbļauj, kas atļāvis viņa daļā ganīt. Puika atbildes vieta met ar nūju un nosit abas galvas kā pogas. Galvas tas iemet gana tarbā un gana, kā ganījis. Vakarā lopi pieēduši līdz kaklam. Mājā viņš velna galvas iemet pažobelē. Vecītis doma, ka tie lūku kamoli apaviem.
 

 No rīta vecais atkal nosaka cieši, cik tāli lai gana. Bet Dzelzspuika laiž un laiž velna daļā. Velns nu klāt sešām galvām, bet nūja paņem visas sešas galvas. Gana tarba šodien ar galvām vien pilna.
 

 Trešā dienā iznāk velns ar divpadsmit galvām un grib ganu gabalos saplēst. Dzelzspuika nosit 11 galvas un grib patlaban divpadsmito priekšā ņemt. Velns lūdzas, lai atstājot dzīvu. Dzelzspuika atstāj dzīvu, bet par to velnam jāizdziedē vecīša acis. Velns apsolās un iedod mazu, zaļu pudelīti. No šīm zālēm vecīša acis paliek veselas.
 

 Nu Dzelzspuika šķiras no vecīša un iet, kamēr noiet jūrmalā, kur atrod lielu putnu ligzdu. Ligzdā lieli putnu bērni, bet pliki. Kamēr viņš jaunos putnus apskatās, nāk liela, varena krusa. Dzelzspuika uzguļas uz putnēniem, lai bargais negaiss tos nenosistu. Pēc krusas atskrien liels putns zirga lieluma un saka:
 

 "Pirmo reizi un caur tevi mani bērni pieaugs. Līdz šim katru reizi krusa man bērnus nositusi. Kā lai Tevim atmaksāju?"
 

 "Es cita nekā nevēlos, kā tikai pār jūru tikt."
 

 "Labi, es tevi pārnesīšu. Bet ceļš tāls. Tādēļ sakapā 3 birkavas vērša gaļas, ar ko iztikt. Katru reiz, kad knābi atgriezīšu, tad iemet man pa gabaliņam."
 

 Tā notiek. Dzelzspuika baro ar vēršiem putnu, kamēr laimīgi sasniedz malu.
 

 Netālu jūrmalā Dzelzspuika atrod to mājiņu, kur toreiz Misiņbārdis ar kluci nogrimis. Iekšā sēž Kalnurāvējs un Kokurāvējs ar trijām meitiņām.
 

 "Jūs gribējāt mani nosist, bet nu sitīšu jūs!" Dzelzspuika iesaucās un krauj katram ar nūju. Meitas tas pārved mājā pie tēva un kaļ vēl šodien, ja nav miris.



# Dzērājs par ķēniņu
*Difficulty: 0.0037*


Vienam bagātam, bagātam vīram bija divi dēli: vecākais ar kuprīti, jaunākais turpretim ļoti slaiks, skaists jauneklis. Bet ko palīdz skaistums, ja nav tikuma? Tā arī šā tēva dēls, pie visa sava skaistuma, bija tik nekrietns dzērājs, ka nodzēra visu tēva mantu, noplēzdams tēvu pliku, nabagu. Vecais savā nabadzībā iztiek, kā nu varēdams, bet nedod vairs dēlam it nekā. Pārgalvnieks, strādāt nevīžodams, sāk blandīties pa pasauli.


 Nonāk kādā dienā svešā, svešā pilsētā. Pilsētā dzīvo ķēniņš, kam skaista princese. Jauneklis kāro skaisto princesi redzēt un sāk ik dieniņas pils priekšā pastaigāties, pie kam arvienu ilgi noskatās, acis gandrīz nenolaizdams, uz pils logiem. Princese to pamana un sūta sulaini prasīt, kādēļ šis tā uz pili noskatoties un ko īsti gribot.


 "Ko gribu? Gribu tādu pašu pili celt!" jauneklis atcērt unskatās, skatījies. Princese sūta vēl otrreiz sulaini un liek svešo ievest. Jauneklis neliekas divas reizes teikties - ieiet un saka, ka esot ķēniņa dēls. Princesei šis patīk. Tā lūdz tēvu viņu par znotu pieņemt. Tēvs neliedz savam bērnam pie šā iet un pasludina otrā, trešā dienā saviem uzticīgajiem pavalstniekiem, ka tai un tai dienā rādīšot visiem savu jauno znotu, nākošo valdinieku. Ķēniņš notur brašas kāzas un sāk ar znotu kopā valdīt.


 Te pēc kāda laika izceļas ar kaimiņu valsti karš. Ķēniņa znots pārvar ienaidnieku un manto no pavalstniekiem uzticību unslavu. Visi kopā lūdz veco ķēniņu iecelt znotu par valdinieku, jo vecam vīram labāki esot mierā atpūsties. Vecais paklausa pavalstnieku gribu un ieceļ znotu par valdnieku.


 Senākais dzērājs, par ķēniņu ticis, izstāsta savai ķēniņienei, ka neesot ķēniņa dēls, kā iesākumā teicis, bet vienkārša vīra dēls. Pie tam vēl caur dzeršanu padarījis tēvu par nabagu. Ķēniņiene iesākumā dusmīga, bet neko. Abi tāpat to savā starpā pārrunā, kā jau laulātam pārim pieklājas.


 Jaunais ķēniņš tagad pavēsta arī tēvam par savu laimi, un aicina ar kuprīti pie sevis dzīvot.


 Tēvs, ziņu saņēmis, ļoti apskaišas un saka: "Tāds neģēlis! Mantu apdzert un beidzot mani, vecu vīru, vēl piezobot! Laikam cūku stallī iestidzis, ne par ķēniņu ticis!"


 Dēls, tēva dusmas dabūjis zināt, apņemas ar lielu karaspēku tēvam parādīties, ka nav vis melojis.

 Pusceļā jaunais ķēniņš apmetas uz naktsguļu kādā lielā, lielā mežā, kur tuvumā uziet lielu pili. Pilī nav neviena cilvēka. Ķēniņš pavēl karaspēkam vakariņas uztaisīt un pats uziet augšā gulēt. Pēc brīža ierodas pilī svešs cilvēks un teicas par šīs ķēniņu. Pils bijusi slepkavu pils un svešais vīrs slepkavu virsnieks. Ienācējs izliekas pret karaspēku ļoti laipns, bet ieber, nevienam nemanot, ēdiena katlā nāves zāles. To izdarījis, atstāj karaspēku un uziet pie ķēniņa augšā. Sāk ar viņu mīlīgi tērzēt un izliekas par tādu pašu ķēniņu. Kamēr svešais ar ķēniņu tērzē, viss karaspēks, saēdies nāves zāles, apmirst. Uz reizi sanāk pilī slepkavas un uzsauc ķēniņam: "Sataisies, tev jāmirst!"


 Ķēniņš redz, ka viens palicis, sāk lūgties, lai jau - ja ne vairāk - trīs, četras stundas atvēl viņam vēl uz nāvi sagatavoties. Slepkavas atvēl, bet ieslēdz vienu pašu istabā.


 Ko nu taisnam padarīsi? Ķēniņš savā postā laimīgi pamana, ka līdz logiem divi koki līgojas. Viņš tumsā attaisa lēniņām logu, nolien zemē un nu, ko tik māk, uz sava tēva mājām. Tēvs pa to starpu aizgājis citā vietā dzīvot. Ķēniņš meklē tēvu trīs dienas, trīs naktis. Beidzot, noguris un izsalcis, uziet mazu būdiņu, kur apgulstas turpat cūku stallī mīkstajos salmos. No rīta būdiņas iedzīvotājs iet sivēnus kopt un dzird kādā stūrīti it kā zobus klabinām. Viņš iet raudzīt - ko domājiet - izvelk no aizgalda savu pašu dēlu senāko dzērāju. Nabadziņš puspliks tikai kreklā un bikses, jo slepkavas viņu bija aplaupījuši. Dēlam tas nemaz prātā nenāca, ka šis tēva cūku stallis un ka tēvs tagad mājo tik nabadzīgā būdiņā.


 Dēls nu gan grib tēvam iestāstīt par savu ķēniņa godu, par slepkavām un karaspēku. Vecais, savu dēlu un viņa senāko nekrietnību pazīdams, tik atbild: "Ko tu tik daudz pļurkšķi un manā priekšā verdi? Ko es teicu, ka tu arvienu ātrāki cūku stallī ietiksi, nekā ķēniņa pilī. Nu, tu tēviņ, vairs apkārt neblandīsies. Nāc! Iedošu paēsties un taisies cūkas ganīt!"


 Nabadziņš nu sagana 3 nedēļas cūkas, jo tēvs netic un netic, ko dēls arvienu stāsta.


 Pēc trim nedēļām ķēniņiene dabū zināt par sava vīra likteni. Viņa izmeklē visgudrāko un vecāko virsnieku savā karapulkā un iet ar lielu karaspēku vīru meklēt, slepkavām atriebties. Vecais virsnieks un ķēniņiene apmetās ar karaspēku pie slepkavu pils un pavēl cieši visu nakti ne kumosa neēst. Naktī slepkavas pārnāk cits pēc cita no laupīšanas. Virsnieks sagūsta viņus visus. Slepkavu virsnieks, redzēdams, ka nevar jokot, izteic, ka ķēniņš aizmucis, un ka viņa karaspēks trešā dienā atkal atmodies. Viņš nepiebēris vis nāves zāles pie ēdiena, bet tikai miega zāles. Virsnieks ar ķēniņieni atrod ķēniņa karaspēku, pagrabos ieslodzītu, gandrīz badā aizmirušu. Nu atsvabina sagūstītos un iesloga viņu vietā pašus slepkavas.

 Tagad ķēniņiene pamet virsnieku ar atsvabināto karaspēku slepkavu pilī, bet pati iet ar otru karaspēku ķēniņa meklēt. Kādā pilsētā viņa tik daudz saklaušina, ka tanī un tanī būdiņā dzīvo gan kāds vīrs, kura dēls bijis nejauks plītnieks. Tā jau ir, kad cilvēks vienreiz kritis neslavā, tad jau arī pēc gadiem viņu piemin. Tādu pa pēdām vien sadzen, kad arī pašā Pēterburgā dzīvotu.


 Nelaimīgais ķēniņš gana savas cūkas, kā ganījis. Te vienā baltā dienā cūkganiņš izdzird jauku kara mūziku. Viņš pazīst sava paša karaspēka mūziku un tek ar gana pātagu, gana drēbēs ķēniņienei pretim. Ķēniņiene grib no karietes lēkt un vīru apkampt. Šis klusu iečukst, lai ejot tik visā greznumā uz tēva būdiņu, un uzprasot, vai šim esot kāds dēls. Kā teikts, tā darīts. Tēvs izved kuprīti. Ķēniņiene prasa: "Kur tad ir otrs dēls?"


 "Man gan vēl ir otrs dēls, bet beidzamais palaidnieks," tēvs nobijies atbild. Viņam prātā, ka palaidnis apkārt vazājoties, būs kādu ķēniņieni aizkaitinājis. Vecais aizjož pie cūku gana uz lauku, dusmās tīri zils un melns.


 "Tu sasodīts elles prauls! Ko tad tu ķēniņienei esi nodarījis? Vai neredzi, ka karaspēks tev pakaļ atnācis? Tu manu sūro dieniņu, kas man viss nav jāpanes tevis dēļ!"


 Bet cūkgans par tēva dusmām, bažām tik pasmejas un iet, dejot, lecot, gana pātagu pār plecu, uz mājām. Tēvs kunkstēdams soļo dēlam pakaļ un piemāca, lai tūlīt ķēniņienei krītot pie ceļiem žēlastības lūgties.


 "Ko nu, tētiņ, tik daudz locīsies, raudzīsim labāk ķēniņieni pacienāt. Izsalkusi un izslāpusi jau tā būs uz tik gara ceļa."


 "Bet ko tad tādai lai zin dot?" tēvs gaudojās.


 "Ko tādai dos? Vīna vietā bērzu sulas un cūkas snuķi par uzkožamo."


 Cūkganiņš nu paņem ēdienu, dzērienu un nes tāds, kāds cūkas ganījis, pie ķēniņienes iekšā. Nesējs - vai nu tīši, vai netīši - krīt, pie kam trauki ripot aizripo.


 Tēvs, to redzēdams, tikko vēl spēj izsaukt : "Vai Dieviņ! Vai Dieviņ! Kur nu paliksim?"


 Dēls sasistos traukus pasper ar kāju, ieiet taisni pie ķēniņienes un aiztaisa durvis. Te tas apģērbj klusu līdzpaņemtās ķēniņa drēbes un sauc tēvu iekšā. Nu tik vecais atplēš acis un muti, nezinādams no prieka vai raudāt, vai smieties.


 Visi tagad - ķēniņš, ķēniņiene, tēvs un kuprītis - atstāj būdiņu un iet ar karaspēku uz slepkavu pili, kur vecais virsnieks gaida. Iznīcina šo perēkli līdz pamatam, tad pāriet mājās un dzīvo laimīgi.


# Lāču Krišus
*Difficulty: 0.0037*


Kāda saimnieka septiņas meitas reiz mežmalē grābušas sienu. Te piepeši izskrējis lācis un devies meitām virsū. Šās visas nobijušās un sākušas bēgt. Lācis dzinies pakaļ, noķēris jaunāko un aiznesis savā alā. Lācis, redzēdams, ka noķertā meita ļoti skaista, to nesaplosījis vis, bet paturējis par sievu.


 Pēc kāda laika noķertai meitai piedzimis dēls, cilvēks, kuru māte nosaukusi par Lāču Krišu. Tas nu brīnum ātri audzis un pieņēmies spēkā un gudrībā. Kādā dienā, kad lāča nebijis mājā, tas teicis mātei, ka vajagot no alas aizbēgt, jo te viņam nemaz nepatīkot. Māte arī bijusi mierā ar dēla nodomu, bet bēdājusies, kā lai lielo akmeni atveļot no alas cauruma, kuru lācis katru reizi, projām iedams, aizvēlis alai priekšā.


 Krišus ar vienu spērienu aiztriecis akmeni sāņus, un nu tikai ņēmušies abi bēgt. Bet lācis dzinies bēgļiem pakaļ, noķēris abus, atvedis atpakaļ, ieslodzījis alā un aizvēlis divreiz tik smagu akmeni kā pirmāk alas caurumam priekšā.


 Otru dienu Lāču Krišus jau bijis tik stiprs, ka arī šito atgrūdis no durvīm, un nu sākuši ar māti atkal bēgt. Bet arī šoreiz tos lācis pamanījis, panācis, atvedis atpakaļ un ieslodzījis alā, aizveldams četri reizes smagāku akmeni priekšā kā agrāko.


 Dienu vēlāk jau Lāču Krišum bijis tik daudz spēka pieaudzis, ka arī šo akmeni atgrūdis no cauruma un aizbēdzis ar māti uz viņas tēva mājām. Arī šoreiz lācis dzinies pakaļ, bet dēlu panācis tikai pie mātes tēva mājām. Dēls ieskrējis istabā, paķēris no sienas stopu, bultas un nošāvis lāci.


 Nu Lāču Krišus atstājis māti pie tēva un pats devies pasaulē. Tas gājis, gājis, ieraudzījis liela koka galotnē mazu vīriņu sēžam.

 «Kas tu tāds esi?» Lāču Krišus prasījis mazajam vīram.


 «Esmu Kokugāzējs,» vīriņš atteicis.


 «Nu, tad apgāzi šos piecus ozolus, kad jau tik liels stiprinieks esi,» Lāču Krišus teicis.


 Vīriņš kritis vienam ozolam klāt un sācis to gāzt. Gan ozols locījies, bet negāzies. Lāču Krišus kā kampis, apgāzis visus piecus ozolus uz rāviena. Kokugāzējs piedāvājies Lāču Krišum par draugu, un nu gājuši abi tālāk. Gājuši, gājuši un ieraudzījuši augsta kalna galā mazu vīriņu. Bet vīriņš nebijis vis tik mazs, tikai tāds izskatījies, tādēļ ka stāvējis uz augsta kalna. Šim nu Lāču Krišus prasījis:


 «Kas tu tāds esi par vīru?»


 «Esmu Kalnugāzējs,» tas lepni atbildēja.


 «Kalnugāzējs! Nu, tad apgāzi šito kalnu, kad lielies tāds stiprinieks esam.»


 Gan Kalnugāzējs pūlējies, bet kalns tikai mazu lietu kustējies. Nu Lāču Krišus ņēmis un smiedamies to apsviedis. Nu arī Kalnugāzējs piebiedrojies Lāču Krišum un Kokugāzējam, un visi trīs gājuši tālāk.


 Gājuši, gājuši, uzgājuši lielu mežu un mežā mazu mājiņu, tanī tie apmetušies dzīvot. Lāču Krišus un Kalnugāzējs gājuši medīt. Kokugāzēju atstājuši mājā, lai vāra putru. Kad bijis putru izvārījis, ienācis kāds vīriņš īkšķa lielumā un asi garu bārzdu. Tas, neko neskatīdamies, meties pie putras katla, sācis strēbt un izstrēbis visu.


 Gan Kokugāzējs to grūdis nost no katla, bet nevarējis vis veikt, jo mazais vīriņš cirtis Kokugāzējam krūtīs tā, ka tas iegājis tentertenteriem kaktā. Mazais vīriņš, izstrēbis putru, aizgājis projām. Tūdaļ arī pārnākuši abi medību biedri, Lāču Krišus ar Kalnugāzēju, bet tiem vajadzējis iet gulēt ar tukšu vēderu.

 Otrā dienā Lāču Krišus un Kokugāzējs gājuši medīt, putru vārīt palicis par Kokugāzēju stiprākais Kalnugāzējs. Bet arī tam tāpat izgājis kā Kokugāzējam.


 Trešo dienu palicis Lāču Krišus mājās. Arī šoreiz ienācis mazais, garbārzdainais vīriņš un, Lāču Krišum ne aci neuzmetis, devies pie putras katla. Lāču Krišus to grūdis nost, bet šis tam ķēries krūtīs. Nu Lāču Krišus palicis dusmīgs, sakampis to, iznesis ārā, mežā, pārplēsis divžuburu ozolu un tur ielicis mazā vīriņa bārzdu. Bet šis pa nakti izrāvis ozolu ar visām saknēm un ielīdis ar visu ozolu bārzdā, savā alā.


 Otrā rītā Lāču Krišus redzējis, ka mazais vīriņš pazudis ar visu ozolu, pasaucis abus biedrus, un sākuši to meklēt. Meklēdami uzgājuši zemē caurumu. Nu piesējuši lielam grozam garas virves un laiduši ar to Kokugāzēju caurumā. Nebijuši necik dziļi ielaidušies, kad Kokugāzējs iesācis bļaut, lai dziļāk nelaižot, jo tam briesmīgi salstot.


 Nu kāpis grozā Kalnugāzējs. To ielaiduši drusku dziļāk, bet tas sācis kliegt, ka šim esot ļoti karsts. Taisnību sakot, ne pirmajam bijis salti, ne otram karsti, bet tik abiem bijis bail dziļāk laisties, jo manījuši, ka caurums beidzas pašā ellē. Beidzot Lāču Krišus kāpis grozā un nolaidies dibenā. Tur tas ieraudzījis vareni skaistu meitu, bet tā bijusi pieslēgta ar dzelžu ķēdēm pie sienas. Lāču Krišus, tik lielu skaistumu redzēdams, palicis tīri kā stulbs.


 Bet skaistā meita iesaukusies:


 «Bēdzi projām, bēdzi! Kad pārnāks mans vīrs, tad viņš tevi saplēsīs gabalos!»


 Nu Lāču Krišum radusies dūša, tas izrāvis zobinu un saucis: «Es nebīstos tevis dēļ! Lai viņš nāk šurp!»

 Pieslēgtā izstāstījusi, ka tā esot ķēniņa meita un ļoti ilgojoties pēc saviem vecākiem, jo velns, viņas tagadējais vīrs, to esot ar varu nolaupījis, un tādēļ labi būtu, ja Lāču Krišus velnu uzvarētu. To teikdama, tā rādījusi Lāču Krišum divas mucas: ūdens mucu un spēka mucu, mācījusi, lai mucas pārmainot: spēka mucu lai ieveļot ūdens mucas vietā — un atkal otrādi.


 Ja velns atnākot un tie abi sākot kauties, tad, ja Lāču Krišus piekūstot, lai tikai dzerot no spēka mucas, tad velnu noveikšot. Velns, viltību nemanīdams, dzeršot no ūdens mucas un palikšot nestiprs kā bijis. Tikko meita bij beigusi stāstīt, te arī velns ienācis ar sešām galvām. Sarāvis degunu un ostīdams teicis: «Kas te par svešu smaku?» Pie tam arī ieraudzījis Lāču Krišu un kritis tam virsū.


 Bet Lāču Krišus to uzvarējis itin ātri.


 Drīz pēc tam ienācis otrs velns ar deviņām galvām. Arī tas tūdaļ sācis ar Lāču Krišu kauties. Deviņgalvis bijis daudz stiprāks kā sešgalvis. Ilgi abi cīnījušies, te velnam sācis trūkt spēka. Ātri tas kritis pie ūdens mucas un sācis dzert, Lāču Krišus viltību nemanīdams. Lāču Krišus atkal dzēris no spēka mucas.


 Kad abi bijuši nodzērušies, tad Krišus bijis tik stiprs, ka nocirtis velnam visas deviņas galvas ar trim cirtieniem.


 Pēc kāda brīža Lāču Krišus dzirdējis, ka zeme sāk dunēt un trīcēt. Te ari ienācis pats vecais velns, pieslēgtās meitas vīrs, ar divpadsmit galvām. Svešu smaku saozdams un savus brāļus nokautus redzēdams, tas neganti saskaities un kritis Lāču Krišum virsū. Gan šis dūšīgi gainījies un vēcinājis savu zobinu, bet, kuru galvu velnam nocirtis, tās vietā izaugusi tūdaļ jauna. Jau Lāču Krišum sākuši spēki gurt, tas gribējis dabūt no spēka mucas dzert, bet velns tam tik dikti uzmācies, ka nebijis laika.

 Te tam iešāvies labs padoms prātā, tas vaicājis velnam:


 «Vai tu saviem kalpiem arī ļauj pusdienā atpūsties?»
 «Ļauju!»

 «Nu tad atpūtīsimies mēs arī!»


 Arī velns jau bijis piekusis un bijis ar Lāču Krišus padomu mierā. Velns atpūzdamies dzēris no ūdens mucas, Lāču Krišus tamēr krietni sadzēries no spēka mucas.


 Nodzērušies sākuši kauties no jauna. Nu bijis Lāču Krišus tik stiprs, ka nocirtis velnam sešas galvas uz pirmā cirtiena. Tās citas arī itin ātri nokapājis tā, ka jaunas nespējušas augt. Nu tas atsvabinājis pieslēgto meitu.


 Tā, viņam pateikdamās, uzmaukusi pirkstā savu gredzenu un iedevusi mutes lakatiņu. Lāču Krišus to iecēlis grozā un pavēlējis Kalnugāzējam un Kokugāzējam ārā izvilkt. Šie, izvilkuši un ieraudzījuši skaisto meitu, nenolaiduši vairs grozu, bet paņēmuši skaistuli un aizbēguši.


 Nu Lāču Krišus ilgi maldījies pa elli. Maldīdamies ieraudzījis kādā kaktā mazo vīriņu, kas bijis paslēpies ar visu ozolu bārzdā un, šo ieraudzīdams, drebējis vien no bailēm. Lāču Krišus tam prasījis, lai pasaka ceļu, pa kuru no elles izkļūt, tad izņemšot tam ozolu no bārzdas. Tas nu rādījis divējas durvis un teicis, lai ejot pa labai rokai, tur būšot ala — un pa to tikšot ārā.


 Krišus pavēris kreisās durvis, bet, redzēdams, ka tur briesmīga uguns kuras, gājis, kā vīriņš teicis, pa labi roki. Gājis, gājis, iznācis no tumšās alas netālu no kādas ķēniņa pils. Tur gājis iekšā, prasījis darba un salīdzis par grāvju racēju.


 Grāvjus tas racis brīnum ātri, aplam lielus un dziļus, tā ka visi par viņa spēkiem brīnījušies. Pat ķēniņa meita iznākusi slaveno grāvju racēju apbrīnot. Lāču Krišus bijis aptinis pirkstu ar dāvāto lakatiņu, lai citi neieraudzītu dārgo gredzenu. Lāču Krišus, ķēniņa meitu redzēdams, pazinis to par to pašu, kuru reiz atsvabinājis no velna nagiem.


 Meita šā gan nepazinusi, bet pazinusi savu lakatiņu. Lakatiņu tā likusi atraisīt un nu ieraudzījusi arī savu gredzenu. Nu viņa vedusi Lāču Krišu uz pili pie tēva un stāstījusi, kas grāvju racējs esot par slavenu varoni.


 Vēlāku Lāču Krišus apprecējis ķēniņa meitu, un, kad vecais ķēniņš miris, tad šis palicis viņa valstij par valdinieku un dzīvojis ļoti laimīgi.


# Nabags un bagātnieks
*Difficulty: 0.0037*


Diviem kaimiņiem mājas itin tuvu kopā: viens ir bagāts, otrs nabags. Reiz nabagajam piedzimst dēls. Nevarēdams mācītājam par kristīšanu aizmaksāt, tas palien no bagātā kaimiņa sešus zeserus un apņemas 2 nedēļu laikā atdot. Pēc divām nedēļām bagātais kaimiņš iet naudai pakaļ. Nabagais viņu ieraudzījis, pasteidzas gultā iegulties un pieteic sievai, lai sakot, ka nomiris. Kaimiņš apskatās mirēju un aiziet. Bet pa brītiņam tas griežas atpakaļ, ielien klusu nabaga maizes kambarī un sāk kviekt kā cūka.


 "Lai Dievs nogriež! nu kaimiņu cūkas maizi apēdīs!" mirējs iesaucas, tad knaši paķer rungu un ieskrien maizes kambarī: "Uš ārā, uš!"


 Bet bagātais, smieklus valdīdams, atbild: "Labdien, nelaiķi! Kā klājas viņā pasaulē? Nu, tālu arī bij tev ko braukt, tādēļ manus zeserus būsi ceļā izdevis. Šodien viņus arī neprasīšu, lai paliek vēl uz divām nedēļām."


 Nabagais saprot šādu valodu, tas nokaunas un nesaka nekā. Pēc divām nedēļām nabagais izrok kapsētā kapu, ielaiž zārku un ieguļas pats zārkā. Tad pavēl sievai visu bedri ar skujām pielikt un tikai plānu kārtiņu zemes pārbārstīt, lai nenoslāptu. Ap vakaru bagātais klāt pēc naudas. Sieva bēdīgi raud, ka nu vīrs patiesi nomiris, ja neticot, lai ejot kapsētā raudzīt. Aiziet uz kapsētu - jā, liekas gan, ka aprakts..


 "Labi, lai nu dus, kamēr piecelsies!" bagātais mierina sievu un raida tik uz māju, bet pats paslepu paliek pie kapa un kārpīdams mauro kā vērsis, kauc kā vilks, rūc kā lauva. Nomirējs, tādu troksni dzirdēdams, sabīstas un domā, ka viņu nu dzīvu apēdīs, pieceļas un bēg. Bet bagātais saķer aiz skausta sacīdams: "Brālīt! tā nav labi. Ja seši zeseri nav, lai paliek vēl uz divām nedēļām, bet slapstīties nevajaga!"


 Paiet atkal divas nedēļas, bet tā pati nelaime - kā nav, tā nav naudas. Nabagais nu atkal nozūd baznīcā, līķu pagrabā, ieguldamies vecā zārkā. Bet bagātais šinī reizē paņem maizes kuli līdz un domā aiz altāra klusi nogaidīt, cik ilgi šis tur gulēs. Atnāca pusnakts Te slepena velve atveras un liels pulks velnu saronas pagrabā naudu skaitīt. Nabagais, to dzirdēdams, uzsper zārkam vāku un izbiedē visus velnus. Velni aizmūk un atstāj lielu naudas čupu pagrabā. "Ak, kad nu būtu mans kaimiņš tuvumā, tad atdotu savu parādu un vēl pusi no čupas."


 Kaimiņš tūdaļ paver pagraba durvis un saka: "Še jau esmu!"


 "Labi, ka atnāci! Bet ar ko naudu izmērīt?" nabagais žēlojas.


 "Redz, kur viena cepure!" bagātais iesaucas un norauj velnam, kurš ziņkārīgi atpakaļ atlīdis, cepuri no galvas. Velns aizskrien, klupdams, krizdams bez cepures. Uz māju ejot, bagātais kaimiņš saka: "Tev, brāl, laba sirds, jo atdevi tūdaļ zeserus un vēl pusi no dabūtās naudas."


 "Man laba sirds, bet tev naģīgs prāts, ja nebūtu tu pēc zeseriem tā dzinies, es nebūtu slapstījies un velnus aizdzinis."


# Meistara zaglis zog zirgu
*Difficulty: 0.0037*


Reiz vienam lielam kungam bijis mežsargs, kas bijis liels zaglis - ko vien nodomājis nozagt, to nozadzis.


 Vienu dienu viņš nodomājis nozagt pašam lielam kungam zirgus. Zinādams, ka lielskungs ar savu kundzi brauc pēc pusdienām caur dārzu apskatīt kokus un laukus, rnežsargs aizgājis uz parku, uzmeklējis ceļa malā biezus krūmus, ielīdis iekšā un gaidījis, līdz brauks garām. Pēc kāda laika brauc ar, un nu mežsargs sācis dziedāt ļoti skaistu putnu dziesmu, Lielskungs garām braucot, izdzirdis tādu skaistu dziedāšanu, apstādinājis zirgus, izkāpis no karietes un gājis meklēt brīnumputnu. Mežsargs pa to laiku klusām aizlīdis tālāk un izlīdis ārā, kamēr lielskungs meklējis pēc putna, mežsargs karietē iekšā un aizbraucis.


 Otrs lielskungs, dabūjis zināt šādu notikumu, sācis šo zobot, kā gudrs cilvēks laižoties muļķa mežsargam apzagties. Pirmais lielskungs sadusmojies, tūliņ licis atsaukt mežsargu un prasījis, ko šis viņiem nozagšot. Mežsargs, neko nedomādams, pateicis, ka šonakt nozagšot šiem laulājamos gredzenus.


 Gulēt ejot, lielskungs ar lielmāti gudrojuši, kur nu nolikt gredzenus. Visupirms domājuši likt mutē, bet tā var atgadīties norīt. Pēdīgi satinuši tos zīda kabatas drānā un lielskungs to turējis rokā.


 Mežsargs atkal prātojis, kā nu lai nozog, un pēdīgi paņēmis no līķu kambara mironi, nogājis pie kunga guļamās istabas loga un klausījies, kas iekšā notiek. Lielskungs ar lielmāti jau tikko norunājuši, ka varēšot jau mierīgi gulēt, laikam nenākšot, tā tūliņ izdzirduši, ka jau zaglis ir pie loga. Bet zaglis, gudrs būdams, bīdījis pie loga mironi. Lielskungs tūliņ paņēmis klusām plinti un izšāvis, tā tūliņ mironis arī nokritis zemē. Lielskungs palicis priecīgs, ka nu zaglis beigts, iedevis lielmātei, lai patur gredzenus, kamēr viņš ies un noliks mironi pie malas.


 Zaglis pa to laiku pielīdis pie durvīm un nogaidījis, ka lielskungs iznāks ārā, pēc kāda laika šis istabā piegājis pie lielmātes gultas un teicis: "Dod nu šurp gredzenus, nolikšu kumodē, nav jau vairs ko baidīties, zaglis ir beigts.".


 Lielmāte, domādama, ka tas ir viņas vīrs, atdevusi gredzenus un apgriezusies uz otriem sāniem, gribējusi ātrāk aizmigt, bet mežsargs sācis staigāt pa istabu no viena gala uz otru. Beidzot lielmāte prasījusi, ko šis esot tik nemierīgs. Mežsargs izlicies nopietns un noteicis, ka nenākot miegs, laikam tāpēc, ka nonāvējis cilvēku, iešot labāk uz ēdamu istabu kaut ko iedzert, lai varētu ātrāk aizmigt, un tā norunājis, izgājis pa durvīm laukā un laidies ar gredzeniem lapās.


 Pēc kāda laika lielskungs nokārtojis mironi pagrabā, ienācis istabā itin priecīgs, noģērbies un jau gribējis iet' gulēt, bet labāk nodomājis gredzenus uzlikt uz galda, un prasījis sievai, lai dod šurp gredzenus. Sieva teikusi, ka viņa tak gredzenus esot jau atdevusi. Nu abi apķērušies, ka gredzeni nozagti.


 Otrā dienā mežsargs nonesis savam lielkungam gredzenus un saņēmis atalgojumu. Kādu dienu vēlāk, abiem lielkungiem runājot par mežsargu, kā viņš varējis šos apzagt, bijis tur arī mācītājs, kas viņus sācis izzobot. Kad mācītājs aizgājis, lielkungi atsaukuši zagli un solījuši lielu maksu, lai tik kaut ko nozogot. Mežsargs domājis un noteicis, ka lūkošot nozagt pašu mācītāju.


 Mežsargs aizgājis mājā, paņēmis maisu un mazas svecītes, nogājis uz upi, saķēris labi daudz vēžu, tad aizgājis uz baznīcu un klusām iegājis tur iekšā. Tur viņš uzlipinājis vēžiem uz mugurām svecītes un palaidis, lai staigā pa baznīcu, bet pats pārģērbies par eņģeli un staigājis apkārt.


 Mācītājs, redzēdams caur logu, ka baznīcā ir gaišums, gājis skatīties un ieraudzījis, ka pa baznīcu staigā sveces un uz altāra stāv eņģelis. Eņģelis teicis, ka lai lūdzot Dievu, lai piedodot grēkus, citādi netikšot debesu valstībā. Mācītājs arī nolūdzis no visas sirds Dievu, beidzot eņģelis rādījis maisu, lai lienot iekšā, tad tikšot aiznests uz debesīm. Mācītājs arī tūliņ ielien maisā. Kad nu viņš šo nolikšot pie durvīm, tad lai stāvot tik ilgi mierā, kamēr durvis taisīšot vaļā un tad lai sakot: "Es esmu grēkus nožēlojis, laižat mani debesīs!"


 Zaglis nu aiznesis maisu pie lielkunga durvīm. No rīta lielskungs iznācis ārā un ieraudzījis maisu, bet mācītājs, dzirdēdams durvis atverot, tūliņ teicis: "Es esmu grēkus nožēlojis, laižat mani debesīs!"
 Lielskungs attaisījis maisu un ieraudzījis savu mācītāju. Mežsargs dabūjis par to vienu muižu un dzīvojis arvienu tālāk bez kādām bēdām.

# Kā nabadziņš ticis pie naudas
*Difficulty: 0.0037*


Reiz dzīvoja bagāts kungs un nabags, novārdzis vīrelis. Kungs nezinājis, kur naudu likt, bet nabadziņam vienmēr bijis jāpadomā, kur ņems ko ēst. Beidzot bagātais sev par prieku un uzjautrināšanos izsludinājis meļu sacīksti, apsolīdams dot pūru zelta tam, kas šo pārspēšot melošanā. Arī nabadziņam iepaticies nopelnīt pūru zelta, un tas ieradies sacīkstē. Pienākusi nabaga kārta.
 „Nu, saulesbrāl, ko teiksi!” jautājis bagātais.

 „Labdien, kungs!” nabadziņš atbildējis, un sācis savus melus.


 „Es reiz atradu mežā egli, kurai čiekuru vietā auga lielas, skaistas pupas.”
 „Tas var būt!” apstiprināja bagātais.

 „Es norāvu vienu pupu, pārnesu mājās un iestādīju istabas priekšā. Un – ko tu domā? Pupa tūlīt sāka augt. Un kā viņa auga! Sprīdi minūtē!”
 „Tas pilnīgi var būt!” apstiprinājis atkal bagātais.

 „Es domāju, domāju, līdz beidzot sāku pa pupas zariem rāpties uz augšu. Es biju uzkāpis labi augstu, kad piepeši viens zars nolūza un es sāku krist.”
 „Tas arī var būt!” tā atkal bagātais.

 „Es kritu, kritu, un droši vien būtu nosities un neviens to nezinātu, ja es nebūtu uzkritis uz liela mākoņa. Tā nu es braucu kā liels vīrs ar mākoni un raudzījos, ko dara citi cilvēki zemes virsū.”
 „Jā, tam es ticu!” noteica bagātais.

 „Pēkšņi es ieraugu debess šķūni un kā mākonis iet tam garām, bauc! es uz jumta virsū. Izplēšu jumtam caurumu un ielienu šķūnī.”


 „Ticu!” noteica bagātais, kuram nabadziņa melošana jau bija sākusi apnikt.



 „Tur es redzēju pie sienām piekārtus visas zvaigznes un mēnešus – daudz, daudz. Sāku es domāt, kā nokļūt atpakaļ zemē, līdz izdomāju sametināt visus mēnešus citu citam galā un pa tiem nolaisties zemē.” „Jā, tā var būt!” norūcis bagātais.

 „Domāts – darīts! Mēnešu virve bija gatava un es jau sāku laisties lejā, bet labu gabalu no zemes virve izbeidzās.


 „Nu, protams!” noteicis bagātais un jautājis: „Vai tas piedzīvojums vēl garš? Man nav daudz vaļas!”


 Bet nabadziņam ar’ sācis jau aptrūkt, tādēļ tas, rēķinādams uz bagātnieka augstprātību, spēris pēdējo trumpi vaļā. „Es sašūpojos un laidos vaļā, un iekritu lielā alā.”
 „Ticu visam, tikai ātrāk beidz!” saucis bagātais.

 „Un – ko domā! Tur mans tēvs un tavs tēvs cūkas ganīja un plūcās pēc maizes rieciena!”


 Bagātajam tas bija par daudz – tādus zaimus par savu tēvu dzirdēt.


 „Meli, meli!” viņš kliedzis, „mans tēvs nekad nav cūkas ganījis un tavu tēvu pazinis! Meli!”


 Bet nabadziņam tā tikai vajadzējis. Viņš saņēmis solīto pūru zelta un dzīvojis labas dienas.


# Zīmju valoda
*Difficulty: 0.0037*


Viens mācīts vīrs izdomājis zīmju valodu, ar kuru varētu savā starpā saprasties, nemaz nerunājot. Reiz šis mācītais vīrs aizbraucis uz Tērbatu apklaušināties, vai arī turienes augstskolā viņa zīmju valoda esot pazīstama. Tērbatas profesori gan par to valodu nekā nezinājuši, bet negribējuši atzīties un stāstījuši, ka arī viņiem esot viens zīmju valodas pratējs. Tad viņi sarunājušies ar studentiem, vai no tiem kāds nebūtu mācījies šo jauno valodu, bet arī tie par to nekā nezinājuši. Ko nu darīt? Tad studenti stāstījuši, ka šiem esot pazīstams viens miesnieka zellis, kam nekad vārdu netrūkstot. Vai nevarētu to sūtīt par zīmju valodas pratēju? Šis miesnieka zellis bijis ar vienu aci. Nu apģērbuši miesnieka zelli glītās drēbēs un atveduši uz augstskolu.


 Tad atnācis arī mācītais vīrs un iesācis sarunu zīmju valodā. Zinātnieks pacēlis vienu pirkstu un zellis rādījis viņam divi pirkstus. Nu zinātnieks pacēlis trīs pirkstus un zellis rādījis dūri. Beidzot zinātnieks rādījis skaistu gludu ābolu, bet zellis tam pretī maizes garozu. Ar to saruna beigusies un mācītais vīrs aizgājis.


 Pēc tās sarunas profesori prasījuši savam viesim, kā viņa saruna izdevusies. Mācītais vīrs atbildējis: "Mēs ļoti labi sapratāmies. Es pacēlu vienu pirkstu, aizrādīdams, ka mums ir viens Dievs. Jūsu valodas pratējs rādīja divi pirkstus, sacīdams, ka ir vairāk nekā viens. Es nu jautāju, vai tad mums nav trīs dievi, paceldams trīs pirkstus. Tad viņš parādīja dūri, apgalvodams, ka šie trīs ir viens. Tad es izņēmu no kabatas ābolu, pielīdzinādams to mūsu apaļai zemei. Viņš izņēma maizes garozu, stāstīdams, ka zeme nemaz nav tik gluda."


 Vēlāk profesori atsaukuši arī miesnieka zelli pie sevis un prasījuši, kā viņam klājies ar runāšanu. Miesnieka zellis atbildējis: "Kā tas svešais kungs ienāca, tā tūliņ rādīja man vienu pirkstu, teikdams, ka man ir tikai viena acs. Es viņam atbildēju, ka es tikpat labi redzu ar vienu aci, kā viņš ar abām, un pacēlu divi pirkstus. Tad viņš man rādīja trīs pirkstus, teikdams, ka par mums abiem ir tikai trīs acis. Es nu saskaitos, ka viņš grib zoboties par manu vienu aci, un parādīju viņam dūri. Pēdīgi viņš, kā lielīdamies, rādīja man skaistu ābolu. Es atkal atbildēju, ka rupja maize man ir svarīgāka nekā viņa ābols, un izņēmu no kabatas vienu maizes garozu."


 Tā bija gan notikusi saruna zīmju valodā, bet katrs bija to sapratis savādi.



P. Šmits Raunā.

# Lēnām, Laurīt!
*Difficulty: 0.0037*


Reiz dzīvoja ļoti nikns un negants saimnieks. Pie šā saimnieka saderēja par kalpu kāds lēnas dabas puisis. Saimnieks jaunajam kalpam deva tik daudz darba, ka vienam tas nemaz nebija padarāms. Rudeni viņš cēla kalpu jau pusnaktī augšā, lai ejot kult. Palīga nedeva, bet piesacīja, lai viss būtu tīri izkults, izvētīts un nolikts vietā.


 Kalps aiziet uz riju un sāk dzīt serupiedarbā, klusībā bēdādamies, kā varēs viens izkult un iztīrīt tādu metienu labības. Te rijā ienāk mazs, sirms vecītis un vaicā, par ko kalps tāds nobēdājies. Šis nu izstāsta savas raizes. Vecītis noklausās un saka:


 "Nebēdājies vis, es atnācu tev palīgā."


 Uguns, lēni degot, gāja pāri visam metienam, un tūliņ salmi nošķīrās pa sevi, graudi un pelavas pa sevi. Nu vecītis iedeva šķiltaviņas kalpam, pateica, laiuz priekšu arī tāpat darot, kad viņu dzenot vienu kult, un aizgāja.


 Saimnieks no rīta brīnījās, kā kalps varējis visu tik ātri izkult un izvētīt. Otru nakti viņš atkal dzina kalpu vienu kult, bet pats slepeni aizgāja uz riju un noskatījās pa durvju spraugu, kā kalps strādāja. Kalps izdzina visu seru piedarbā, pielaida metienam pie viena stūra uguni un pats staigāja apkārt, runādams:


 "Lēnām, Laurīt! Lēnām, Laurīt!"


 Tūliņ salmi, graudi un pelavas nošķīrās savrup. Saimnieks savām acīm negribēja ticēt un dzina kalpu vēl trešo un ceturto reizi kult, bet pats skatījās padurvju spraugu. Taču kalps visu darīja uz mata tāpat kā pirmo reizi. Tagad saimnieks nodomāja:


 "Ja tā var kult, tad man kalpa nevajag!"


 Nākamajā dienā viņš padzina kalpu. Algas nedeva ne plika graša un vēl piedraudēja piedzīt samaksu par to, ka šis par velti saimnieka maizi ēdis. Nabaga kalps bija priecīgs, ka ar veselu ādu ticis pa durvīm laukā. Bet saimnieks otrā rītā iet svilpodams riju kult. Izdzen seru piedarbā, izvelk no kabatas šķiltavas, uzšķiļ uguni, pielaiž metienam pie viena stūra un nu staigās apkārt, saukdams:


 "Lēnām, Laurīt! Lēnām, Laurīt!"
 Kas tev dos lēnam! Acumirklī viss piedarbs stāvēja liesmās. Nodega rija, nodega citas ēkas, un tik vien palika skopulim pāri kā kaila dzīvība.

# Zīmju valoda II
*Difficulty: 0.0037*


Viens mācīts vīrs izdomājis zīmju valodu, ar kuru varētu savā starpā saprasties, nemaz nerunājot. Reiz šis mācītais vīrs aizbraucis uz Tērbatu apklaušināties, vai arī turienes augstskolā viņa zīmju valoda esot pazīstama. Tērbatas profesori gan par to valodu nekā nezinājuši, bet negribējuši atzīties un stāstījuši, ka arī viņiem esot viens zīmju valodas pratējs. Tad viņi sarunājušies ar studentiem, vai no tiem kāds nebūtu mācījies šo jauno valodu, bet arī tie par to nekā nezinājuši. Ko nu darīt? Tad studenti stāstījuši, ka šiem esot pazīstams viens miesnieka zellis, kam nekad vārdu netrūkstot. Vai nevarētu to sūtīt par zīmju valodas pratēju? Šis miesnieka zellis bijis ar vienu aci. Nu apģērbuši miesnieka zelli glītās drēbēs un atveduši uz augstskolu.


 Tad atnācis arī mācītais vīrs un iesācis sarunu zīmju valodā. Zinātnieks pacēlis vienu pirkstu un zellis rādījis viņam divi pirkstus. Nu zinātnieks pacēlis trīs pirkstus un zellis rādījis dūri. Beidzot zinātnieks rādījis skaistu gludu ābolu, bet zellis tam pretī maizes garozu. Ar to saruna beigusies un mācītais vīrs aizgājis.


 Pēc tās sarunas profesori prasījuši savam viesim, kā viņa saruna izdevusies. Mācītais vīrs atbildējis: "Mēs ļoti labi sapratāmies. Es pacēlu vienu pirkstu, aizrādīdams, ka mums ir viens Dievs. Jūsu valodas pratējs rādīja divi pirkstus, sacīdams, ka ir vairāk nekā viens. Es nu jautāju, vai tad mums nav trīs dievi, paceldams trīs pirkstus. Tad viņš parādīja dūri, apgalvodams, ka šie trīs ir viens. Tad es izņēmu no kabatas ābolu, pielīdzinādams to mūsu apaļai zemei. Viņš izņēma maizes garozu, stāstīdams, ka zeme nemaz nav tik gluda."


 Vēlāk profesori atsaukuši arī miesnieka zelli pie sevis un prasījuši, kā viņam klājies ar runāšanu. Miesnieka zellis atbildējis: "Kā tas svešais kungs ienāca, tā tūliņ rādīja man vienu pirkstu, teikdams, ka man ir tikai viena acs. Es viņam atbildēju, ka es tikpat labi redzu ar vienu aci, kā viņš ar abām, un pacēlu divi pirkstus. Tad viņš man rādīja trīs pirkstus, teikdams, ka par mums abiem ir tikai trīs acis. Es nu saskaitos, ka viņš grib zoboties par manu vienu aci, un parādīju viņam dūri. Pēdīgi viņš, kā lielīdamies, rādīja man skaistu ābolu. Es atkal atbildēju, ka rupja maize man ir svarīgāka nekā viņa ābols, un izņēmu no kabatas vienu maizes garozu."


 Tā bija gan notikusi saruna zīmju valodā, bet katrs bija to sapratis savādi.


# Zvēri un abru taisītājs
*Difficulty: 0.0037*


Reiz dzīvoja viens vecs vīriņš, abru taisītājs. Viņam pietrūka maizes, kā jau daždien veciem, kas pelnīt daudz nespēj. Bet kaimiņa saimnieks sacīja: "Uztaisi man jaunu abru, tad maizi iedošu!"


 Labi! Vīriņš uztaisīja prāvu, prāvu abru, un nesa uz kaimiņiem. Bet tai dienā bij briesmīgi karsts laiks un nesamais smags, spēka maz, nabadziņš, jāsaka, piepūlējies galā. Par laimi gadījās ozolu mežs, kur dzestrā ēnā varēja atšauties. Tā nu viņš apsēžas, noslauka sviedrus un iesāk domāt: "Vai nebūtu gudrāki tepat brītiņu pagulēt?"


 Jā, būs gan! Un tūliņ nolikās garšļauku, bet abru drošības dēļ uzvilka sev virsū par apsegu. Te, pēc maza laiciņa, atskries zaķis, nosēdīsies uz abras un brīnīsies: "Tavu jauku galdiņu, bet nekā nav virsū!" Pa brītiņam vēl attecēs ir lapsa, nosēdās uz abras, zaķim blakus, un brīnījās: "Tavu jauku galdiņu, bet nekā nav virsū!" Pa brītiņam atskrēja arī vilks, nosēdās uz abras, lapsai blakus, un brīnījās: "Tavu jauku galdiņu, bet nekā nav virsū!" Pa brītiņam atnāca vēl lācis, notupās uz abras, vilkam blakus, un brīnījās: "Tavu jauku galdiņu, bet nekā nav virsū!"


 Nu sēdēja, sēdēja visi, beidzot sāka pārrunāt: "Ko tā velti sēdēsim, paraudzīsim maltīti." Lācis sacīja: "Zinu mežā brangu biškoku, to es atnesīšu!" Vilks.sacīja: "Zinu kaimiņa kūtī treknu aunu, to es atnesīšu!" Lapsa sacīja: "Zinu brangu zostēviņu, to es atnesīšu!" Zaķis iesaucās: "Zinu kaimiņa dārzā brangu kāpostu galviņu, to es atnesīšu!"

 Visi aizgāja, katrs pēc sava medījuma. Ne visai ilgi, jau lācis atstiepa stropu un nosvieda uz abru, ka nobraukšķēja vien, tad nāca vilks ar aunu, lapsa ar zostēviņu un beidzot zaķis ar kāpostu galviņu. Nu draugi mielojās. Bet vecais abru taisītājs apakš abras pašu laiku pagriezās uz otriem sāniem, abra pakustējās un lācis tūliņ iesaucās: "Ā! kas to galdu kustina?" Bet vairāk neko un tā ēda atkal.


 Pa brītiņam vecais atkal pakustināja abru, vilks iesaucās: "Ā! kas to galdu kustina?" bet vairāk neko un tā ēda atkal. Pa brītiņam vecais atkal pakustināja abru, lapsa iesaucās: "Ā! kas to galdu kustina?" bet vairāk neko un tā ēda atkal. Pa brītiņam vecais labi dikti pakustināja abru - zaķis iesaucās: "Ā! kas to galdu kustina?" — "Te vairs nav labi, bēgsim!"


 Un tā aizbēga arī visi, katrs uz savu pusi, bet vecajam abru taisītājam palika medus, gaļa, kāposti. Par abru tas vēl dabūja no kaimiņa maizi un nu bij pārtikas vecam vīram pa pilnam.


# Gudrā meita
*Difficulty: 0.0037*


Reiz dzīvoja vīrs ar sievu. Tiem bijusi gudra meita. Un tā vienu dienu istabā audusi. Te ienācis kāds tiesas kungs, vaicādams, kur esot tēvs ar māti?


 «Kur tēvs? - Tēvs aizgāja zaķus šaut: kuru nošaus, to atstās mežā; kurš paliks dzīvs, to pārnesīs mājā. Un māte atkal aizgāja tur raudāt, kur pērn bija dziedāt.»


 «Bet kur tad brālis?» tiesas kungs vēl vaicājis.


 «Brālis! Brālis aizgāja uz lauka sev skādi darīt.»


 Tiesas kungs klausījies, klausījies - nevarējis saprast, ko viņa tur savārās, un gribējis projām iet, bet meita nelaidusi, lai vēl brītiņu pakavējoties, tad došot ēst augļus un neaugļus.


 Tagad tiesas kungs vēl vairāk apmulsis. Augļus un neaugļus! Kas tie esot - augļi, neaugļi, lai tūliņ stāstot!


 «Ta tad muļķis!» meita smējusies. «Āre, te ir maize, piens - nu, vai tie nav augļi? Te atkal būs gaļa - nu, vai gaļa nav neaugļi?»


 «Tēvs! Tēvs aizgāja utis kaut: kuru nokaus, atstās mežā; kura paliks dzīva, to pārnesis atpakaļ mājā. Māte atkal aizgāja pie savas māsas, tai pērn bija kāzas, tad mana māte kāzās dziedāja, bet tagad tur ir bēres, nu aizgāja raudāt. Un brālis sēj pie lielceļa zirņus. Kad tie izaugs, garāmgājēji raus pākstis - būs skāde.»


 To dzirdot, kungam brīnum iepatikusies tik attapīga un gudra meita. Viņš tūliņ aizvedis meitu uz savu pili par sievu un dzīvojis labi jo labi.


 Bet reiz pie tiesas kunga atnākuši divi vīri, lai izspriežot tiesu kumeļa dēļ! Vienām līdz šim piederējuši rati, otram ķēve, bet kam nu tas kumeļš: vai tam, kam tie rati, jeb tam, kam tā ķēve? Tiesas kungs izdomājies vienādi, otrādi - nemaz sagudrot, kuram kumeļu piespriest, kuram ne. Beidzot atminējies savu gudro sievu, gājis pie tās pēc padoma. Sieva atteikusi:

 «Tas jau pavisam viegli izspriest. Uzvediet tos ratus un ķēvi kalnā! Tad izjūdziet ķēvi un laižiet ratus no kalna zemē. Ja kumeļš skries ratiem pakaļ, tad viņš pieder pie tiem ratiem un ne pie tās ķēves; bet, ja viņš skries ķēvei pakaļ, tad nekā darīt - tad viņš ir ķēves kumeļš un pieder tam kam tā ķēve piederējusi.»


 Labi, laiduši ratus zemē - kumeļš nemaz nepaskatās; laiduši ķēvi - kumeļš pēdu no pēdas līdz. Nu labi, šie paliek ar mieru. Bet - kas ir - drīzā laikā izpaužas ļaudīs valodas: tiesas kunga sieva esot gudrāka un labāki izspriežot nekā viņš pats.


 Ā! Tas šim, lielam vīram, tā kā par kaunu: sieva gudrāka. Viņš gandrīz tikpat kā nekas, tas neiet. Ko nu darīs? Sadomās: vedīs labāk tik gudru sievu atpakaļ pie tēva, pie mātes.


 Labi, lai vedot arī! Viņai tas esot gluži viena alga. Un nu vienu dienu raus karīti laukā, jūgs zirgus un sūtīs projām. Bet atšķirties taču tā nu arī nevar bez neviena malka, jāiedzer kāda lāsīte. Nu dzer, dzer - vienu malku, otru, trešu, bet šī vēl nemaz atšķirties: lai uz tām bēdām vēl uzšaujot! Tā nu šauj, šauj - kas ir: šis sāks, vadzi, iereibt un nu pats vairs nezina, kas nu par dienu ir, kas nav. Bet ko mana sieva darīs? Tā, kad nu redz šo tādu, neatstās vis vairs vienu, cels blakus karītē un vedīs līdz. Aizved pie tēva; tēvam, kā jau nabaga vīram, tik daudz gultu nav, kur šo īpaši guldināt. Sadomā - ko citu darīs - klās turpat uz cieta beņķa, lai guļ kā varēdams. Šis guļ, guļ - uz vienu reizi izgulējis dzērumu un tā tūliņ: kā viņš te atticis, kas viņu te ņēmis līdz?


 «Es ņēmu!» sieva atteikusi. «Tu taču pats vakar sacīji: ņem visu, kas tev pieder, un brauc pie tēva! Es tad paņēmu arī, kas man pieder, vispirms tevi, tad citas lietas un braucu šurp.»


 Kungs, to dzirdēdams, sācis smieties, un tā visas dusmas - kur palikušas, kur ne, - aizbraukuši atkal abi uz pili atpakaļ un, ja nav miruši, tad laikam dzīvo vel šodien laimīgi.


# Aizej tur, nezin kur, atnes to - nezin ko
*Difficulty: 0.0037*


 Vienam ķēniņam bija ļoti uzticīgs sulainis; ķēniņš, zināms, viņu ļoti mīlējis.


 Reiz ķēniņš nopērk nevaldāmu zirgu. Visi nopūlējušies to iejāt, rāmu padarīt, bet velti - zirgs kāds bijis, tāds ir. Nu ķēniņš teicis sulainim:


 «Raugi tu negantnieku ievaldīt!»


 Labi. Sulainis, veikli palēkdamies, uzklūp mugurā un domā prātīgi, prātīgi izdzīvoties, lai jau netrakotu, bet kur tu dieviņ - uzreiz zirgs kā sadzelts sacirtās sāņus un aizgāja vēja ātrumā - putekšļi vien pakūpēja. Tā nu skrien un skrien ilgu laiku pa purviem, pa mežiem; sen jau svešs apgabals, kur jājējs savu mūžu kāju nav spēris, bet vēl skrien un skrien. Te beidzot, par laimi, gadās divi lieli koki, tuvu viens pie otra, tikai tāda starpa kā labi vārteļi, un kā nu trakais ērzelis caur koku starpu skrēja, tā iežņaudzās kā spīlēs, bija jāapstājas. Tas nu būtu labi; bet tikpat - sulainis nokāpj zemē, izskatās, izdomājas: sveša puse, nezina ne rīta, ne vakara vairs. Neko darīt, ies uz labu laimi taisni projām. Vai tad itin kur negadīsies ļaudis? Iet, iet - gadās klajums un klajumā mazas mājiņas. Ieiet mājiņās, satiek vecu, vecu, sirmu vīriņu. Vīriņš laipni saņem dievpalīgu un vaicā:


 «Dēls, kur iedams?»


 Tā un tā - esot nomaldījies, nokusis, lai parādot ceļu uz mājām.


 «Ai, dēls, nokusuši atpūšas; ko mājā arī darīsi? Paliec man biedros kādu laiku!»


 Labi. Dēls patencina par laipnību un paliek. Bet tur pie mājiņām bija liels, jauks dārzs ar šādiem vārtiem, tādiem vārtiem. Sulainis labprāt vēlētos arī pa dārzu pastaigāties, bet vecītis saka:


 «Pagaidi, pagaidi, tā neej vis! Še tev šī atslēgu virkne, slēdz, kādus vārtus vien gribi, un staigā, kur vien iedomājies, tikai tos vārtus neslēdz, kas ar lūku aizsieti, un neej tur skatīties.»


 Pirmo dienu sulainis izstaigājas pa dārzu un neaiztika lūku vārtus; otru dienu izstaigājas pa dārzu un neaiztika lūku vārtus; trešo dienu viņš iedomājas:


 «Kas, nelaime, taču tur varētu būt? Visur vēlē, te vien ne; tīšām raudzīšu paskatīties.»
 Un tā raisīja arī tūliņ lūku vaļā. Vārtus atvēris, ierauga lielu lauku, bet lauka vidū rāmu, spožu ezeru. Aiziet pie ezera, izskatās tādu brīdi un grib jau nākt atpakaļ, te dzird: gaisā kas iešmīkstas. Paskatās: trīs baltas pīlītes patlaban nometas ezera malā, bet tad ātri, ātri paliek par daiļām meitām, norauj apģērbus un iebrien peldēt. Viņš domā:


 «Ē! kad tu izčibējis! Tādas nekad nebiju redzējis. Joku dēļ jāapskatās tās drānas tuvāk.»

 Sulainis vienai paņēma drānas un cilāja un brīnījās ilgu laiku. Bet tā meita, kurai drānas piederēja, beidzot apmānīja, ka nav vairs labi; viņa piepeldēja malā un lūdzās žēli:


 «Puisīti mīļais, nejoko mani; atliec, lūdzams, drānas, kur bijušas.»


 Ko darīsi? Atdeva arī. Bet šai paša acumirklī meitas pārvēršas par pīlēm un šo pārvērš par balodi; pīles tūliņ aizlaižas, bet balodis noskatās vien. Še nu tev bija!


 Vakarā vecītis pārnāk, ierauga sētā mieta galā balodi. Viņš, zināms, tūliņ noprot, kas noticis, un, labi izrājis, pārvērš šo atkal par cilvēku.


 Otrā dienā vecītis atkal aiziet un atstāj šo vienu pašu mājās. Nu sulainis staigā, staigā pa dārzu, beidzot nevar nociesties, atraisa lūku vārtus un ies atkal ezera malā. Aiziet, izskatās tādu brīdi un patlaban grib nākt atpakaļ, te gaiss iešmīkstas, baltās pīlītes klāt atkal, ātri, ātri paliek par daiļām meitām un iebrien peldēt. Sulainis domā:


 «Ē! kad tu izčibējis laukā! Tādas reti redzamas. Joku dēļ jāapskatās tās drānas tuvāk.»


 Nu paņēma vienai drānas un cilāja un brīnījās ilgu laiku. Bet tā meita, kurai drānas piederēja, drīz apmānīja, ka nav vairs labi; viņa piepeldēja malā un žēli, žēli lūdzās:


 «Puisīti mīļais! nejoko mani, atliec, lūdzams, drānas, kur bijušas.»


 Ko darīsi? Tā lūdzas, atdeva arī. Bet tajā pašā brīdī meitas pārvēršas par pīlēm un aizlaižas, bet sulainis paliek par cūku un noskatās vien. Vakarā vecītis pārnākdams ierauga cūku sētsvidū un tūliņ noprot, kas noticis. Neko darīt - pārvērš atkal par cilvēku un tad saka tā:


 «Ja tev tā viena tik vareni patīk, nu, manis dēļ, preci tad viņu.»


 «Jā, preci, nu preci! Viņa jau nepaliek pie manis, ik atdodu drēbes, ik aizlaižas.»


 «Nepaliek! Kā lai paliek? Kam atdevi drēbes, kam ļāvies pielūgties? Neatdod drēbes, kamēr svēti nav apsolījusies pie tevis palikt.»

 Labi. Trešā dienā vecītis atkal aiziet, atstādams šo vienu. Bet nu sulainis tūliņ atraisa lūku, aiziet ezera malā un gaida baltās pīlītes. Drīz pīlītes klāt, paliek par meitām, novelkas un ieiet ezerā peldēt. Tamēr šis savai, ko ielūkojis, paņem drēbes un cilā un brīnās:


 «Kas par varenu apģērbu!»


 Bet meita izpeld malā un lūdzas un lūdzas:


 «Puisīti mīļais, nejoko mani, noliec drānas, kur bijušas!»


 «Lūdzies, cik gribi, nelikšu un nelikšu; solies man svēti par līgavu palikt, nelaisties projām, tad atdošu drānas, ātrāki ne.»


 Nu šī stostīsies, nu šī gorīsies, nemaz lēti sadomāt; beidzot tad, tad teiks gan to vārdu «jā» un vēl nosolās svēti, ka neiešot projām, kaut abas māsas diezin kā labinātu.


 Tagad sulainis atdeva drānas. Šī ātri apvilkās un aizgāja līdz vecīša pagalmā. Bet abas māsas palika par pīlēm un aizlaidās prom. Vakarā vecītis pārradās un tūliņ salaulāja sulaini ar līgavu.


 Bet pēc kāda laika sulainis sacīja vecītim:


 «Iešu ar sievu pie ķēniņa, citādi viņš nezinās, kur esmu palicis.»


 Vecītis atteicis:


 «Ej, ej, dēls, un dzīvo laimīgi; tikai pasargies ķēniņa priekšā uzlielīt sievu. Labākais, ja ķēniņš ne zināt nezina, ka te esi apsievojies.»


 Labi. Sulainis pāriet mājā un nesaka nevienam, ka svešumā precējis tik daiļu sievu; arī sieva nerādās ne ķēniņam, ne citam. Savu laiku tā gāja labi, bet ķēniņš vienreiz, otrreiz apmāna, ka sulainis nav vairs senākais. Bijis kur bijis - savā istabā vien tikai grib krupt. Reiz sulainis atkal pa slepeno pusi bija nozudis ķēniņam. Bet šoreiz ķēniņš bija gudrs, paglūnēja pa atslēgas caurumu, ko šis tur istabā dara? Ierauga: sulainim tik daiļa sieva kā saule.


 «Tas taču neiet!» viņš domā, «tik daiļas sievas tikai ķēniņiem pieklājas. Bet kā viņam atņemt? Pag, atsaukšu burvi!»


 Atnāk burvis: ko laba teikšot? Tā un tā - sulainim tik daiļa sieva kā saule. Kā viņš to iemantošot?


 «Kā iemantot? Dodi sulainim tādu darbu, ko neiespēj izdarīt, tad tev būs iemesls nomaitāt viņu un atraikni dabūsi. Bet pašu darbu pateikšu rītu, jo ātrumā nevar vis apķert grūtākas lietas.»

 Labi. Rīta burvis steidzas pie ķēniņa ar padomu, ko nakti bija sagudrojis. Bet ceļā gadījās tilts, un no tilta apakšas izgadījās balts cilvēks, sacīdams burvim:


 «Nelieti, kur iesi? Ja ķēniņš neliks sulaini mierā, nagos iekļūsiet abi - tu un viņš!»


 Tomēr burvis tev klausīs, atmet ar roku:


 «Sauc, cik gribi!» - un iet savu ceļu.


 Aiziet pie ķēniņa - lai liekot sulainim pārvest lielo lauvu, aiz trīsdesmit ķēniņa zemēm četrdesmitajā tāds esot. Ķēniņš pasauc sulaini:


 «Klausies! Aiz trīsdesmit ķēniņa zemēm četrdesmitajā ir lauva, pārved to man, cik ātri vien iespējams, ja ne - dzīvs nepaliksi.»


 Sulainis, to dzirdējis, bēdīgs ieiet pie sievas. Bet sieva mierina:


 «Nieka dēļ bēdāties! Liecies tikai gulēt, iestiprini spēkus, es tamēr pa nakti izaudīšu lakatiņu raibiem rakstiem un ielikšu ceļamaizi. Bet to tikai piekodinu: paglabā lakatiņu ceļā labi jo labi; ja tas tev pazūd, tad viss gājiens vējā.»


 Labi. Sulainis rima bēdāties un aizmiga saldi, bet sieva auda un rakstīja cauru nakti skaistu, skaistu lakatu, kāds tai ķēniņa valstī vel nebija rakstīts. Gaismiņa varenais lakats bija gatavs. Nu sieva modināja vīru un pavadīja uz tālo svešumu.


 Sulainis, nabadziņš, gāja vienu dienu, gāja otru dienu, gāja vienu nedēļu, gāja otru nedēļu, vēl nebija aizgājis. Te trešā nedēļā, tumšā, lietainā naktī, pamanīja mazu, mazu uguntiņu. Aizgāja tur, pieklauvēja pie durvīm - iznāk jauna meita un mīļi aicina istabā. Meita paēdina un izguldina ceļavīru un rītā agri jo agri ienes ir mutes ūdeni, bet dvieļa vien tikai nenoliek. Sulainis nomazgājas, apskatās: dvieļa nav. Slaucīsies tai paša lakatā, ko sieva izrakstījusi. Bet meita, skaisto lakatu pamanīdama, mudīgi klāt: lai parādot viņai, jo tādus lakatus tikai viņas māsa mākot rakstīt un aust. Kur viņš tādu ņēmis?

 Tā un tā, sulainis izstāsta:


 «Mana sieva to auda un rakstīja.»


 «Tad tava sieva mana māsa. Labi, ka zinu! Un tad manas māsas dēļ lielais lauva tev jāpārved ķēniņam. Labi, ka zinu.»


 To sacīdama, meita parāva lakatiņu un izskrēja pa durvīm Bet sulainis bēdājās:


 «Diezin, diezin! Sieva tā pieteica. Kad tikai aizskriedama lakatiņu nenozaudē vien!»


 Tomēr šoreiz tādas bēdas bija liekas, drīz meita atskrēja atpakaļ, līksmodama:


 «Še nu tavs lakats! Es tavu darbu atradu. Tepat tuvumā būs lanka, liela, liela lanka, un tur atradīs meklēto lauvu. Bet lankas malā redzēsi ērkšķu krūmu, aiz tā krūma lauva guļ, un pašā krūmā lauvas bērni rotā. Pielien krūmam, no šīs puses iedams, un paspied vienu lauvēnu, lai tas iebrēcas; tad lauva gāzīsies tev virsū, bet tu uzmet lakatiņu lauvam uz deguna, tūliņ lauvu māte paliks rāma kā sunītis un ļausies lakatu apsiet ap kaklu, lai ved, kur grib.»


 Labi. Sulainis tā dara un viegli jo viegli saķēra lauvu. Pārveda ķēniņam, ķēniņš liek lauvu ielaist dārzā un tūliņ atsauc burvi: ko nu likšot sulainim darīt? Lauvu esot pārvedis, viņa nodomu izjaucis. Bet burvis atsaka: «Pagaidi rītu, jo ātrumā nevar vis apķert grūtākas lietas.»


 Labi. Rīta agrumā burvis steidzas pie ķēniņa ar padomu. Bet ceļā gadījās tilts, un no tilta apakšas iznāca balts cilvēks, sacīdams:


 «Nelieti, kur iesi? Ja ķēniņš neliks sulaini mierā, nagos iekļūsiet abi - tu un viņš!»


 Tomēr vai burvis tev klausīs? Atmet ar roku:


 «Sauc, cik grib!» - un iet savu ceļu.


 Aiziet pie ķēniņa: lai liekot sulainim pārnest lielo, ziedošo ābeli: aiz četrdesmit ķēniņa zemēm piecdesmitajā tāda esot. Ķēniņš pasauc sulaini:


 «Klausies! Aiz četrdesmit ķēniņa zemēm piecdesmitajā ir ziedoša ābele. Pārnes to man, cik ātri vien iespējams; ja ne, dzīvs nepaliksi.»

 Sulainis, to dzirdējis, bēdīgs ieiet pie sievas, bet sieva mierina:


 «Nieka dēļ bēdāties! Liecies tikai gulēt, es tamēr izaudīšu lakatiņu raibiem rakstiem un ielikšu ceļamaizi. Bet to tikai piekodinu: paglabā lakatiņu ceļā labi jo labi; ja tas tev pazūd, tad viss gājiens vējā.»


 Sulainis tūdaļ rima bēdāties un aizgāja gulēt. Bet sieva cauru nakti auda un rakstīja skaistu, skaistu lakatu, kāds tai ķēniņa valstī vēl nebija rakstīts. Gaismiņā varenais lakats bija gatavs. Nu modināja vīru un izvadīja tālā svešumā.


 Sulainis gāja vienu dienu, gāja otru dienu; gāja vienu nedēļu, gāja otru nedēļu - vēl nebija aizgājis. Te trešā nedēļā tumšā, lietainā naktī pamanīja mazu, mazu uguntiņu. Aizgāja tur, pieklauvēja pie durvīm - iznāk jauna meita un mīļi aicina istabā. Meita paēdina, izguldina ceļavīru un rītā itin agri jau ienes ir mutes ūdeni, bet dvieļa nenoliek. Sulainis nomazgājas, apskatās: dvieļa nav. Slaucīsies tai pašā lakatā, ko sieva izrakstījusi. Bet meita, skaisto lakatu pamanīdama, mudīgi klāt: lai parādot, jo tādus lakatus tikai viņas māsa mākot rakstīt un aust. Kur tādu ņēmis? Tā un tā - sulainis izstāsta.


 «Mana sieva to auda un rakstīja.»
 «Tad tava sieva mana māsa; labi, ka zinu. Un manas māsas dēļ ziedošā ābele tev jāpārnes ķēniņam. Labi, ka zinu.»


 To sacīdama, meita parāva lakatiņu un izskrēja pa durvīm. Bet sulainis bēdājās:


 «Diezin, diezin! Sieva tā pieteica. Kad tikai aizskriedama lakatiņu nenozaudē vien!»


 Tomēr šoreiz tādas bēdas bija liekas, drīz meita atskrēja atpakaļ, līksmodama:


 «Še nu tavs lakats! Es tavu darbu atradu. Tepat, necik tālu, zied meklētā ābele. Iekāp viņā un pārsvied lakatiņu galotnei, tad ābele paliks tik maza kā puķīte un viegli jo viegli pārnesīsi ķēniņam. Bet, iestādījis ķēniņa dārzā, noņem lakatiņu, tad mazā puķīte tūdaliņ izaugs par ziedošu ābeli.»


 Labi, sulainis tā dara un pārnes ķēniņam ziedošo ābeli vieglāk, nekā bija cerējis. Ķēniņš, ābeli dārzā redzēdams, pabrīnījās vien un atsauca burvi: ko nu likšot sulainim darīt? Ābeli esot pārnesis, viņa nodomu izjaucis.


 Bet burvis atsaka:


 «Pagaidi rītu, jo ātrumā nevar vis apķert grūtākas lietas.»


 Labi. Rīta agrumā burvis steidzās pie ķēniņa ar padomu. Bet ceļa gadījās tilts, un no tilta apakšas iznāca balts cilvēks, sacīdams:


 «Nelieti, kur iesi? Ja ķēniņš neliks sulaini mierā, nagos iekļūsiet abi - tu un viņš.»


 Tomēr vai burvis tev klausīs? Atmet ar roku:


 «Sauc, cik gribi!» - un iet savu ceļu.

 Aiziet pie ķēniņa: lai pasakot sulainim tā:


 «Aizej tur - nezinu, kur, atnes to - nezinu, ko!»


 Ķēniņš pasauca sulaini:


 «Klausies, aizej tur - nezinu, kur, atnes to - nezinu, ko!»


 Sulainis, to padzirdējis, pavisam bēdīgs ieiet pie sievas; sieva gan mierina vīru, bet pati arī nezin, kā nu paveikšot tādu darbu, kā ne. Beidzot tā saka:


 «Nebēdājies vis, ej tikai gulēt; es tamēr izaudīšu otrtik lielu lakatu ar vēl jo smalkākiem rakstiem un ielikšu ceļamaizi, tikai pieglabā it īpaši labi, lai nepazūd.»


 Sulainis aizgāja gulēt. Bet sieva cauru nakti nosvīdusi auda un rakstīja skaistu, skaistu lakatu, kāds tai ķēniņa valstī vēl nebija austs, ne arī rakstīts. Gaismiņā lakats bija gatavs. Nu modināja vīru un raudādama izvadīja tālā svešumā.


 Bet sulainis vēl nebija labi aizgājis, te ķēniņš paaicinās sulaiņa sievu un ieteiksies:


 «Vai zini ko? Tavs vīrs šoreiz gan laikam nepārnāks vairs, un kur tu, atraikne būdama, iesi? Tādēļ - man sievas vajaga - nāc pie manis par ķēniņieni.»


 Sulaiņa sieva domāja:


 «Kaitināt ķēniņu nebūtu gudri, tādēļ labāk mānīšu viņu un atteikšu tā: «Paldies par ķēniņienes godu; es jau arī neticu, ka šoreiz pārnāks, tomēr gadu drošības dēļ gaidīšu; ja tad nepārnāks - runāsim tad.»»


 Labi, lai tā paliekot.


 Bet sulainis gāja vienu dienu, gāja otru dienu; gāja vienu nedēļu, gāja otru nedēļu - vēl nebija aizgājis. Te trešā nedēļā tumšā, lietainā naktī pamanīja mazu, mazu uguntiņu. Aizgāja tur, pieklauvēja pie durvīm, iznāk jauna meita un mīļi aicina istabā. Meita paēdina, izguldina ceļavīru un rītā itin agri jau ienes ir mutes ūdeni, bet dvieļa nenoliek. Sulainis nomazgājas, apskatās: dvieļa nav. Slaucīsies tai pašā lakatā, ko sieva izrakstījusi. Bet meita, skaisto lakatu pamanīdama, mudīgi klāt: lai parādot viņai, jo tādus lakatus tikai viņas māsa mākot rakstīt un aust. Kur viņš tādu ņēmis?

 Tā un tā - sulainis izstāsta:


 «Mana sieva to auda un rakstīja.»


 «Tad tava sieva mana māsa. Labi, ka zinu! Un tad manas māsas dēļ tev jāiet tur, nezinu, kur, un jāatnes tas, nezinu, kas! Labi, ka zinu.»


 To sacīdama, meita parāva lakatu un izskrēja pa durvīm. Bet sulainis bēdājās:


 «Diezin, diezin! Sieva tā pieteica. Kad tikai aizskriedama lakatu nenozaudē vien!»


 Un sulainis izgaidijās vienu dienu, otru dienu - meita nenāk un nenāk atpakaļ. Te trešā dienā ieskrien noskumusi ar visu lakatu:


 «Dzirdi jel, ko nu teikšu. Tavu darbu nespēju atrast. Trīs dienas izmeklējos, izskraidījos, muļķe palikdama, - nekur un nekur. Bet iesim pie vecās Zemes mātes, kas tagad jau septiņus mēnešus guļ nomirusi, bučo viņai ceļus, tad tā atdzīvosies un tavu darbu pateiks.»


 Labi, nogāja pie Zemes mātes. Sulainis nobučoja Zemes mātei ceļus. Bet Zemes māte palika dusmīga, ka neļaujot gulēt. Tad sulainis nobučoja otrreiz Zemes mātei ceļus. Nu vecā aprima, sasauca visus putnus kopā un vaicāja sulainim:


 «Ko gribēji?»


 «Gribēju runāt, kas tā par lietu: aizej tur - nezinu, kur, atnes to nezinu, ko!»
 «Nu, putni mani!» Zemes māte iesaucās. «Vai jūs nezināt, kur tāda lieta atrodama?»


 Putni atteica: «Nezinām vis!»


 Tad Zemes māte sasauca visus zvērus un vaicāja tiem, vai nezinot tādu lietu: aizej tur - nezinu, kur, atnes to - nezinu, ko! Zvēri atbildēja:


 «Nezinām vis!»


 Tad Zemes māte sasauca visus ložņātājus, visus zemes tekātājus un vaicāja tiem, vai nezinot tādu lietu: aizej tur nezinu, kur, atnes to - nezinu, ko!


 Ložņātāji un tekātāji atbild:


 «Nezinām vis!»


 «Nu diezin, vai jel maz visi esat sanākuši?» Zemes māte ievaicājās.


 «Neesam visi, āre, klibā varde palika pakaļ.»

 Atlec klibā varde. Zemes māte dusmojas:


 «Kam tik vēlu?»


 «Jā, cienīgā ķēniņiene, sagulēju septiņus mēnešus slima drusku vājums kājas māc.»


 «Nu labi, labi! Bet vai nezini šo cilvēku aizvest pie aizej tur - nezinu, kur, atnes to - nezinu, ko!»


 «Kā nu nezināšu? Zinu gan.»


 «Tad aizved!»


 Un varde tūdaļ lēca pa priekšu, sulainis gāja pakaļ. Beidzot abi nokļuva pie mazām mājiņām bez logiem. Varde pārlēca slieksnim, sulainis iegāja līdz. Bet istabas stūri pie pakšķa bija slepens caurums; tur varde ielēca un pazuda, bet sulainis palika pie cauruma, domādams:


 «Vai te nu būs tas, ko meklēju? Varbūt gan, raudzīšu saukt.»
 Viņš sauca:


 «Aizej tur - nezinu, kur, atnes to nezinu, ko! Nāc šurp, ja te esi!»
 Līdz to bija izteicis, tūdaļ sāka zemes apakšā spēlēt un dancot; tāds troksnis, jādomā, vai pērkons ducina vai kas. Sulainis vaicā tālāk:


 «Atbildi man - vai esi tas, ko meklēju?»
 Balss zemes apakšā atbild: «Esmu tas!»


 «Nu, ja esi tas, pasaki man - pa kuru ceļu iespēšu vistaisnāki mājā pārkļūt? Gada laikā man bija jāatnāk un jāpāriet.»
 Balss atbild:


 «Ja mēs taisni ejam, tad gan laikā pārejam, bet, apkārt iedami, ātrāk nepāriesim par gadu. Tomēr taisni iet nebūs viegli - tur gulēs liela, liela čūska uz ceļa, tā jau pa versti ar dzeloni cilvēkus pievelk un norij.»


 «Bet saki - vai tad nekādā ziņā nebūtu iespējams čūsku ievaldīt?»


 «Iespējams, iespējams! Tā nu ir, ja māk, var gan. Iesoli čūskai visgardākos pasaules ēdienus un saki, ka, ēdienu baudot, vēl spēlēs un dancos, tad viņa tevi nerīs. Par ēdieniem, zināms, nebēdā, es viņus apgādāšu, kādus vien liksi. Bet, tiklīdz čūska ēdienus pabaudīs un vēl dzirdēs, ka spēlē un danco, viņa priekā nezinās, ko darīt. Tad esi gudrs un prasi čūskai, lai atdod par taviem ēdieniem, kurus baudot tik jauki spēlē un danco, to kastīti, kas viņai apakš krūtīm. Viņa atdos, gan tu redzēsi, jo, kas jau priecīgs, tas arī devīgs - veca lieta.»


 «Labi!» sulainis atsaka. «Dosimies tad ceļā, kas tur būs, būs.»


 Un abi aizgāja - sulainis pa priekšu, brīnum balss no pakaļas. Gāja, gāja - uz reizi balss saka:


 «Nu vairs nav tālu, tūliņ raus tevi klāt!»


 Un tā rāva arī. Pierauj, čūska jau atpleš rīkli un grib sulaini rīt, bet sulainis lūdzas:


 «Nerij, nerij negatavu kumosu - došu labāk savā vietā gardākos pasaules ēdienus izēsties, kurus baudot vēl jauki spēlēs un dancos.»


 Čūska tūliņ apstājās, bet sulainis iesaucās:


 «Aizej tur - nezinu, kur, atnes to - nezinu, ko!»

 Līdz to bija izteicis, te galdi apklājās un gardākie pasaules ēdieni kūpēja, bet turpat vēl tik jauki spēlēja un tik jautri dancoja, ka tikās vien klausīties. Čūska, ik nu gardumus iebaudīja, ik palika jautrāka. Sulainis prātoja: «Nu ir laiks!»


 Un tā tūliņ iesāka runāt, vai nevarot viņa gardos ēdienus arvien paturēt un tai vietā atdot mazo zelta kastīti, kas tur apakš krūtīm spīguļo?
 «Jā, tūliņ!» čūska iesaucās. «Kas tāda kastīte pret tik gardi baudāmiem ēdieniem?»


 Labi. Sulainis paņēma kastīti un steidzās mājā. Bet ceļā tam iesitās prātā kastīti pavērt un paskatīties, kas gan tur iekšā? Atvēra — ak tu žēlīgais tētiņ! Sāka tikai karavīri no kastītes laukā nākt kā siseņi, kā dūmi - nemaz izskaitīt, nemaz pārredzēt, īsā laikā liela, liela lanka pilna, ka ne apgriezties.


 «Ā!» sulainis domāja. «Nu esmu vīrā, pāriešu pie ķēniņa itin lepns.»


 Pārgāja ar lielo karaspēku pie ķēniņa, sieva iztek noraudājusies pretim:


 «Vīriņ, vīriņ, labi, ka laikā vēl pārradies, jo ķēniņš kā rūgta nāve man uzmācas, lai ejot pie viņa, tu esot miris; un burvis, tas negantnieks, viņu vēl piekūda.»


 To dzirdēdams, sulainis palika dusmīgs un uzsauca ķēniņam, kam viņš tā darījis?


 Bet ķēniņš sasauca arī savu karaspēku un vaicāja burvim, ko būšot sulainim atteikt.


 Burvis mācīja:


 «Atteic, ko tu gribi!»


 Ķēniņš tā atteica sulainim, bet nu sulainis iesāka ar ķēniņu karot. Karoja ilgi, beidzot ķēniņš pats pirmais krita, tad krita burvis un ķēniņa karaspēks. Nu sulainis palika par ķēniņu un dzīvoja ar savu sievu laimīgi.


# Pasaka par mākonīti
*Difficulty: 0.0038*


Starp papardēm vijās tikko saskatāma taciņa, to lietoja tikai meža zvēri un putni.Saules stari izlauzās cauri biezajai koku lapotnei un nelielos plankumiņos klājās uz koku stumbriem un lapām. Virs taciņas peldēja mazs mākonītis. Pēc skata viņš atgādināja plāno pankūku ar aveņu ievārījumu. Arī smaržoja mākonītis tāpat. Viņš lēnām peldēja uz priekšu un ne par ko neuztraucās.


 Pa taciņu rāpoja gliemezis. Viņš tikko bija ieturējis brokastis un tagad jutās mierīgs un laisks.Gliemezis nesteidzīgi rāpās uz priekšu, mērodams ierasto ceļu cauri paparžu audzei līdz meža pļavai, kur viņš tikās ar citiem gliemežiem, pārrunāja meža jaunumus un ieturēja pusdienas.


 Nebija skaidrs, kurš no viņiem – gliemezis vai mākonītis – virzījās uz priekšu lēnāk, taču diena bija tikko sākusies, koku lapas klusām šalkoja un likās saprotami, ka neviens šādā laikā nekur nesteidzas.


 Gliemezis sajuta pankūku smaržu. „Interesanti,” viņš nodomāja. „Turklāt tā ir ar avenēm. Tas ir pilnīgi neizskaidrojami.” Tad viņš uzmanīgi palūkojās visapkārt, pacēla acis uz augšu un papardes viņam virs galvas liegi pašķīrās, atklādamas skatam augstākos koku zarus, caur kuriem plūda saules gaisma, un mazu zilas debess gabaliņu.


 Gliemezis samiedza acis saulē un tad ieraudzīja mazu mākonīti. Tā malas bija nedaudz izplūdušas un neskaidras, taču tik un tā ļoti labi varēja redzēt, ka tas ir līdzīgs plānai pankūkai. „O!” nodomāja gliemezis. Nekas cits viņam vairs neienāca prātā un viņš uz kādu brīdi sastinga.


 Mākonītis turpretī jau labu laiku bija gliemezi novērojis. Lai arī viņš izlikās gliemezi nemanām, viņš gribēja atstāt labu iespaidu. Tādēļ viņš nolaidās vēl zemāk un piepūtās, un aveņu smarža strāvoja no viņa uz visām pusēm.


 Pēc tam mākonītim apnika izrādīties un viņš nolēma doties tālāk. Viņš pacēlās mazliet augstāk un tad sāka griezties ap kādas priedes stumbru. Tas bija diezgan apjomīgs un saules gaisma to apņēma ciešā lokā. Labu laiku virpuļodams, mākonītis mazliet nogura un nolēma atpūsties. Viņš iekārtojās starp priežu skujām un palūkojās, vai tuvumā nav kāds sarunu biedrs. Tā kā pa priedes stumbru rāpoja skudra, viņš vērsās pie viņas.


 „Vai ziniet,” viņš teica. „Gliemežiem tomēr trūkst humora izjūtas.”


 Skudra uz brīdi apstājās, it kā pārdomājot tikko dzirdēto, un tad atbildēja. „Jā, gliemeži turklāt ir arī lieli lēnprāši.”Tad viņa aizrāpoja tālāk un pazuda no mākonīša redzesloka.


 Gliemezis pa to laiku jau bija sasniedzis meža pļavu. Tur auga dažādas puķes un klājās mīksts sūnu paklājs, kas gliemezim ļoti patika. Mazliet aizelsies un nosvīdis, gliemezis nolēma nosnausties kāda pudura paēnā, kamēr pļavā ieradīsies pārējie gliemeža biedri. Pirms laišanās miegā viņš pārdomāja rīta cēlienu un atcerējās mākonīti, kas izskatījās pēc plānas pankūkas un smaržoja pēc avenēm.


 „Varbūt tas bija mans iztēles auglis. Vienalga tas izskatījās visai iespaidīgi,” gliemezis nodomāja. „Žēl, ka nesanāca iepazīties tuvāk, bet mākoņi, kā zināms, ir lieli vienpaši, it īpaši tie, kas smaržo pēc avenēm.”


 Tad gliemezim pāri pārlaidās spāre un uz saviem caurspīdīgajiem spārniem aiznesa projām viņa domas.


# Ūdensmeita
*Difficulty: 0.0038*


Kāds vīrs ar sievu dzīvoja netālu no jūras. Viņiem nebija maizes ko ēst, tādēļ vīrs katru dienu gāja uz jūru zvejot. Bērnu arī viņiem nebija.


 Kādā dienā vīrs atkal aizgāja uz jūru zvejot, bet tai reizē neviena zivs neķērās un vīrs jau gribēja uz māju iet. Bet tad viņam parādījās ūdens meita, sacīdama: "Ja tu man pēc trim gadiem atdotu to, kas tavai sievai jauns mājā, tad es tev došu daudz zivju."


 Labi, vīrs mierā. Bet mājā sievai par to laiku bija piedzimis dēls. Nu vīrs nožēloja gan, ka atdevis dēlu, bet, kas padarīts, padarīts.


 Un pēc trim gadiem viņu dēls bija tik liels un spēcīgs kā divdesmitpieci gadi vecs. Tēvs viņam iedeva zirgu un aizveda uz jūru ūdens meitai. Tomēr dēls ūdens meitas neredzēja un tādēļ aizjāja tālāk. Jāja, jāja, pēdīgi apmaldījās lielā mežā un atrada staltu pili. Zirgu piesējis, pilī iegājis, viņš neredzēja neviena cilvēka ne še, ne tur. Tad viņš domāja: "Lai nu kā, jāiet zirgs nolikt stallī!"


 Nolika zirgu, ienāca atkal pilī, nu ieraudzīja vakariņas uz galda un sāka ēst. Labi paēdis, viņš tāpat neviļot paskatījās spieģelī. Bet kā paskatījās spieģelī, ierauga -aiz muguras stāv tīri melns meitietis. Sāk runāt ar meitieti, meitietis atbildēja: "Es esmu apburta. Ej guļamā istabā gulēt, tur tev gulta ir uztaisīta. Bet, iekāms apgulies, apvelc ar krītu gultai riņķi un gulēdams lūdz Dievu, jo šonakt būs velnam kāzas, viņus laulās netālu no tavas gultas un tev tad jāmanās tam brūtgānam noņemt rokas sprādzes. Noņēmis rokas sprādzes, tu mudīgi ej atkal apvilktā riņķī gulēt, neviens velns nevarēs pie tevis pietikt."

 Labi, šis apvilka riņķi, nolikās gulēt un lūdza Dievu. Te ap pusnakti pienāca pilna istaba velnu. Tad viņš ātri, ātri noņēma brūtgānam rokas sprādzes un iebēga atpakaļ apvilktajā riņķī. Velni gan tūlin dzinās pakaļ, bet neviens nevarēja tālāk tikt, kā līdz riņķam. Gaismai austot, visi velni aizbēga. Rītā uzcēlies, dēls gāja savu zirgu aplūkot un atrada jau paēdinātu. Ienācis no zirga pilī, atrada jau brokastis uz galda un sāka ēst. Tā nu tā diena pagāja, pienāca otrs vakars un nu bija jāēd vakariņas. Paēdis vakariņas, paskatījās spieģelī redz atkal to pašu meitieti, bet nu jau meitiešam bij galva balta, un tā saka tā: "Apvelc šonakt lielāku riņķi ap gultu un lūdz Dievu, jo šonakt būs velniem kristības, un tev jāpamanās tam bērnam noņemt cepurīti.


 Un patiesi, ap pusnakti velni sanāca uz kristībām. Dēls noņēma bērnam cepurīti un pats iebēga apvilktajā riņķī. Velni gan dzinās pakaļ, bet neviens nevarēja pietikt. Gaismai austot, velni atkal pazuda.


 Trešā vakarā dēls paskatījās spieģelī un redz: meitietis jau gandrīz viscaur balts, tikai kājas vēl melnas. Nu viņa saka: "Tagad apvelc lielu, lielu riņķi ap gultu un lūdz sirsnīgi Dievu, jo velnam šonakt būs bēres, un tev jānoņem viņiem miroņa šķirsta vāks. Tas tev gan būs ļoti grūti izdarīt, bet ja tomēr izdarīsi, tad tev un man būs labi."


 Dēls nu apvilka lielu, lielu riņķi un sāka Dievu lūgt. Ap pusnakti sanāca velni un šis noņēma viņiem šķirsta vāku. Gan velni dzinās pakaļ, bet neviens nevarēja nekā padarīt. Rītā - tikko labi piecēlās - pienāca tas pats meitietis gluži balts un sacīja tā: "Tu mani esi izglābis, jo man apburtai bija jākalpo velnam, bet tās roku sprādzes vienmēr turi pie sevis, jo, kad tev nebūs roku sprādžu līdzi, tad ūdens meita ieraus tevi jūrā."

 Un tad nu dēls apprecēja izglābto meitieti un sadzīvoja diezgan laimīgi. Bet vienreiz dēls aizgāja medīt un roku sprādzes bija aizmirsis mājā. Medīja, medīja, piepēži koka galā ieraudzīja lielu, sarkanu putnu. Šāva pirmo reizi putnam, putns tikai nopurinājās, šāva otrreiz, putns atkal nopurinājās, trešo reizi kā šāva, tā putns pārvērtās par ūdens meitu un ierāva dēlu jūrā.


 Jaunā sieva mājā, nevarēdama vīru sagaidīt, tūlin noprata, kur šis palicis un tādēļ aizsteidzās uz jūras malu un iesāka skaisti dziedāt. Ūdens meita, to padzirdējusi, iznāca no jūras vaicādama: "Ko tu gribi, kad tu dziedi?"


 "Gribu vēl, savu vīru redzēt, parādi man to."


 Ūdens meita gan parādīja vīru, bet tūlin ienesa atpakaļ jūrā.


 Otrā dienā šī atkal aizgāja uz jūru un nu vēl skaistāki dziedāja Ūdens meita iznāca no jūras: "Ko tu gribi?"


 Šī atbildēja: "Es tev došu velna bērna cepurīti, ja tu manu vīru parādīsi."


 Labi, ūdens meita parādīja un šai bija jāatdod par to velna bērna cepurīte. Trešā dienā šī atkal aizgāja uz jūru un nu dziedāja tik skaisti, ka visa jūra skanēja. Ūdens meita iznāca no jūras: "Ko tu gribi?"


 Šī atbildēja: "Es tev došu velna šķirsta vāku, ja tu man atļausi vienu reizi ar manu vīru nobučoties."


 Ūdens meita atļāva. Bet šī ielika roku sprādzes mutē un, ar vīru bučodamās, ielaida sprādzes vīram mutē. Nu ūdens meita vairs nevarēja vīru ieraut jūrā, bet tai vietā ierāva vīra sievu, dziedātāju. Vīrs staigāja gar jūras malu un ļoti bēdājās pēc sievas gudrodams, kā varētu izglābt. Pēdīgi viņam iešāvās labs padoms prātā: viņš sasauca visas jūras pelītes un tām prasīja: vai viņa sievu neesot redzējušas? Neviena pelīte nekā neatbildēja, tikai peļu virsniece sacīja, šī zinot gan, viņa esot palikta zem lielas klints un tūlin lūkošot atnest. Un patiesi - pele aizgāja un laimīgi atnesa vīram sievu.


 Nu viņi gāja atpakaļ uz pili un dzīvo vēl šodien, ja tikai viens, vai otrs vakar nav nomiris.


# Pelnrušķīte
*Difficulty: 0.0038*


Vienai pamātei bijušas divas īstās meitas un trešā pameita. Īstās meitas bija slinkas un neglītas, bet māte tās ļoti mīlēja un lutināja. Pameita atkal bija skaista un strādīga, kas pamātei ar īstām meitām nemaz nebija pa prātam. Par to nu ar nabaga bārenītei deva darbu dienā un naktī.


 Tās zemes ķēniņa dēls taisījās precēties un sarīkoja lielas dzīres, kur saaicināja visas valsts meitas. Kad īstās mei tas taisījās uz dzirēm, tad pameita arī iebilda, vai viņa arī nevarētu iet līdz. Pamāte iebēra stopu zirņu pelnos un uz sauca: «Kad izlasi tos zirņus, tad vari iet.»


 Bārenīte nosēdās raudādama pie pelniem un sauca: «Balo dīši, nākat man palīga! Lasāt veselos stopiņā, bojātos guziņā!»


 Tūliņ salaidās daudz baložu un īsā brīdī salasīja visus zirņus. Darbu padarījuši, viņi vēl pamācīja bārenīti, lai ejot uz mātes kapu. Bārenīte arī aizgāja uz kapsētu, piespiedās pie egles, kas turpat kapa malā auga, un tūliņ no egles nokrita skais tas sudraba drēbes. Apģērbusies skaistajās drēbēs, viņa arī aizsteidzās uz ķēniņa dzīrēm. Ķēniņa dēls tikai ar viņu gri bēja dancot, bet drīz vien viņa pazuda un aizsteidzās uz mājām.


 Nākošā dzīru dienā bārenītei bija jāizlasa stops kaņepju no pelniem. Viss tas tāpat tika izdarīts, un šoreiz viņa dabūja zelta drēbes pie egles. No dzīrēm tā atkal drīz aizbēga un bija kā ūdenī iekritusi.


 Trešā dzīru dienā pamāte iebērusi stopu sinepju pelnos: lai iz lasot. Balodīši atkal viņai palīdz, un šoreiz viņa dabūja pie egles dimanta drēbes. Kad nu bārenīte nonāk pilī, tad ķēniņa dēls liek aptraipīt pils slieksni ar piķi, lai skaistā jaunava tiktu bēgdama aizkavēta. Bārenītei nu gan izdodas atkal aiz bēgt, bet piķis tai noraun to vienu dimanta kurpi no kājas.


 Ķēniņa dēls saņem to kurpi un brauc pa visu valsti apkārt, mērīdams, kam tā kurpe labi derētu, bet izrādās, ka viņa nav nevienai jaunavai pašā reizē. Tā nu viņš iebrauc arī pie tās mātes ar trim meitām.


 Māte, redzēdama, ka viņas meitām kurpe par mazu, apdrāž vecākai meitai kāju. Viņa nu viegli var uzvilkt kurpi, un ķēniņa dēls to ved uz savu pili. Gar kapsētu braucot, balo dīši rūc: «Asins kājā, brauc mājā!»


 Ķēniņa dēls arī paskatās un redz, ka ir gan līgavai asi nis. Viņš nu ved vecāko meitu atpakaļ, bet māte tagad apdrāž jaunākai meitai kāju. Nu ved jaunāko meitu projām, bet pie kapsētas baloži atkal sāk rūkt, un ķēniņa dēls redz, ka atkal ir pievilts.


 Trešoreiz viņš dabū bārenīti rokā, un tai kurpe ir kā uz lieta uz kājas. Gar kapsētu braucot, baloži rūc: «Līgavu ved, līgavu ved!»
Tā nu bārenīti apprecēja ķēniņa dēls, bet īstās meitas nomocījās ilgu laiku, savas kājas dziedēdamas.


# Koklētājs un jūras māte
*Difficulty: 0.0038*


Reiz brauca kuģinieki pa jūru. Viens no kuģiniekiem bijis liels koklētājs. Un - kā gadījies, kā ne - vēja grūdiens iegāzis koklētāju ar visām koklēm jūrā. Nu peld, nu mocās, beidzot noslīkst jūras dibinā, kur ierauga kaut ko spožu. Pierāpās tuvāk: varena pils no tīra dzītara un citiem dārgumiem. Nu prāto, vai iet iekšā vai ne? To pašu brīdi atveras durvis un daiļa meita iznāk ar dārgu vainagu galvā, sacīdama:


 «Ko baidies? Nāc vien iekšā! Tā ir Jūras mātes pils, te tev ļaunums nenotiks.»


 Ieiet iekšā - ak tu brīnumi, tavi brīnumi! Tā visur laistās un mirdz, un pati Jūras māte tik stalta un varena, ka tīri jāsaplok, kas neparadis to redzēt. Beidzot Jūras māte pamana šim kokles rokā. Lai pakoklējot drusku! Labi. Patlaban šis taisās arī koklēt, te pietek viena Jūras mātes meita un iečukst ausī:


 «Nekoklē, nekoklē, puisīti, citādi Jūras māte sāks līksmot un diet, bet tad jūras ūdeņi nemierā iekustināsies, pacelsies pār kāpām un noslīcinās vai visu pasauli. Bet, ja māte neatlaistu tevi, tad savelc stīgas tik stīvi, ka uz pirmā grūdiena pārtrūkst.»


 Koklētājs paklausa, savelk stīgas labi stīvas un kā nu būtu sācis - pārtrūkst šīs. Nekā darīt - jāmet prāts pie malas. Vakarā Jūras māte dodas pie miera, arī koklētājam jāiet gulēt Jūras mātes meitu istabā. Šīs meitas koklētājam visas labi patīk, bet viena, tā čukstētāja, it īpaši. Bet tā saka:


 «Mani sauc par Melnupi. Gulēdams negriez muti un acis uz manu pusi, citādi mirsi!»


 Labi, koklētājs arī nedara tā un drīzi aizmieg. No rīta atmodies - kas tas? - šis atronas uz Melnupes krasta zaļā zālē ar visu savu kokli.


# Enģelim uzliktais sods
*Difficulty: 0.0038*


Nabadzītei pa lielceļu ejot, laiks pienāca un tā dzemdēja dvīnīšus, divas smukas meitiņas. Dievs kungs pavēlēja vienam eņģeļam, lai šis tūliņ ejot un māti nogalinājot. Eņģelis aiziet, bet viņam sirds apžēlojas par bezvainīgiem bērniņiem, kas nu bez mātes paliks un ies bojā, un viņš to nedara. Atpakaļ atnākušam Dievs prasa: "Vai padarīts?"


 



 Tas atbild: "Nē!"


 



 Tas kungs viņu stellē otru reizi; viņš aiziet, bet uzskatot aiz žēlabām to atkal nedara. Dievs viņu sūta trešo reizi, un tas nu nokauj māti; abi bērniņi paliek guļot pliki ceļmalā. Dievs uzliek par sodu eņģeļam, ka bijis neklausīgs, septiņi gadi dzīvot par cilvēku un izciest visus pasaules likteņus.


 



 Eņģelis aiziet pasaulē un nonāk pie kāda baznīckunga, kam kučēra vajadzēja; bet šis tik nikns bijis, ka neviens pats dienestnieks ilgāki nav varējis izturēt, kā tikai kādas nedēļas. Eņģelis, tur nonācis, pieteicās par kučēru; baznīckungs, ļoti priecīgs, saka uz to: "Tas ir gluži labi, mans bērns, ka atnācis, rītu man vecs kučērs aiziet un tad man vajadzēs jauna. Cik tad lona gribat?"


 



 Eņģelis atbild, ka papriekšu nekāda lona negribot; bet kad nu baznīckungs uz to cieši pastāvēja lonu norunāt, tad viņš šim atteica, ka ar to pašu lonu būšot mierā, ko vecais kučērs dabūjis.


 



 Viņš nu tur dien un baznīckungs tīri pillā mierā, jo kad šis tam gribēja stāstīt darbus, tad, kā jau eņģelis būdams, zināja iepriekš visas cilvēku domas - atbildēja, ka tas jau padarīts. Bet jaunais kučērs tur dzīvodams bijis tāds vientiesīgs, ne bēdīgs, ne arī priecīgs.


 



 Pēc septiņiem gadiem, kad šie abi, kā jau arvien, reizu braukuši uz baznīcu, tad kurpnieks, apkrāvies ar kurpēm un zābakiem, lieliem un maziem, sēdējis ceļmalā un pārdāvājis ļaudīm, kas tur gaŗām gājuši. Kučērs, to redzēdams, pasmējies. Tad par kādu gabalu ieraudzījuši nabagu sēžam uz akmeņa un diedelējam: kučērs atkal pasmējies. Baznīckungs, to redzēdams, paliek domīgs un pats par sevi izbrīnās; mājās pārbraucis, prasa kučēram: "Saki man tak, kapēc tu, kurpnieku un nabagu ieraugot, esi smējis? Septiņi gadi tu pie manis dienējis, bet nekad neesmu manījis tevi pasmejamies."


 


 Tas šim atbild: "Redzi, es neesmu tik cilvēks vien, bet viens no Dieva eņģeļiem. Par savas nepaklausības sodu man šie gadi bija jānodzīvo pasaulē; es kā eņģelis, visus noslēpumus zinādams, tev saku, kādēļ par tiem abiem smējos. Kurpnieks sēž ceļmalā un andelējas ar ļaudīm. Kam viņam tā vajadzēja? Tas šonakti nomirs, kam tad viss paliks? Tāpat ubags sēž uz akmeņa un diedelē: ja šis būtu zinājis, ka tur apakš akmeņa ir daudz apslēptas mantas, tad gan to nedarītu. Tagad mans nospriests laiks pagalam, un drīz aiziešu atpakaļ uz debesīm."


 



 Baznīckungs, to dabūjis zināt, lūdzās, lai šis priekš savas šķiršanās kādu eņģeļu dziesmu nodziedot. Eņģelis tam saka, ka visi ļaudis būšot izbīties no viņa dziedāšanas. Baznīckungs gauži lūdzās, lai tad dziedot vismazāko dziesmiņu; viņam ļoti gribētos dzirdēt tādu jauku skaņu dziesmiņu. Eņģelis arī to apņēmās darīt.


 



 Šie nu abi brauc uz baznīcu. Ieejot baznīcā, redz dabraucam karīti, no kā divas daiļas preilenītes izlēc. Un ko domā, kas šās tādas bija? Tās bija tur grāvī piedzimušās dvīnītes. Bagāts lielskungs, kam nav bijis neviena bērna, garām braukdamis, šās ieskatījis kailas plikas, un pašu māti nomirušu; viņš tās bija uzņēmis par saviem bērniem, šās labi kopis un audzinājis.


 



 Eņģelis nu dziedāja, lai gan itin viegli un klusi, tomēr no viņa jaukās balss baznīca pārplīsa. Tas nu šķīrās no baznīckunga un aiziedams uz to sacīja, lai izņemot naudas kasti, kas tur apakš akmeņa, kur toreiz ubags sēdējis virsū - ar trešo daļu tās naudas lai izlāpot baznīcu, otru trešdaļu izdalot nabagiem un pārējo naudu lai pats paturot, tādēļ ka šis neesot tik bagāts kā visi citi baznīckungi pasaulē.


 


# Varde par līgavu
*Difficulty: 0.0038*


Vienam tēvam bija trīs dēli, kuriem viņš gribēja izdalīt savu mantu, redzēdams, ka šie ļoti strīdējās pēc mājas. Tēvs nu izsūtīja viņus amatā pie kalēja, piesacīdams, kurš nokalšot tādu ķēdi, kas mājai apiet riņķī, ka ne trūkst, ne paliek pāri, tam tad piederēšot viņa māja.


 Dēli atvadījās no tēva un aizgāja. Visu dienu pa mežu gājušiem, tiem pienāk vakars un viņi apgulstas. Rītā pamodušies, grib iet kopā tālāku, bet nevar uzmodināt jaunāko brāli. Vecākais brālis nu saka vidējam : "Ja tas miega pūznis nokaļ ķēdi, tad viņš var māju dabūt. Iesim tik projām, lai viņš guļ!"


 Vecākie brāļi nu aiziet un atstāj jaunāko guļam. Kad jaunākais brālis pamostas, viņš nevar saprast, kur vecākie palikuši. Vakar apgulušies visi kopā un nu viņš atrodas viens pats. Staigājot pa mežu, viņš uziet lielu alu, iet alā iekšā un tur atrod lielu zaļu vardi. Tā viņu uzrunādama saka: "Vai tu gribi pie manis palikt?""Kāpēc ne?""Nu tad tu būsi paēdis, padzēris un apģērbies, bet par to tev būs mani mazgāt trīs reiz dienā: no rīta, pusdienā un vakarā." Jaunākais brālis bija ar to mierā un palika alā pie vardes dzīvot. Pēc gada laika varde viņam saka: "Šodien taviem brāļiem dalīs māju." Jaunākais brālis noskumis atbild: "Nu māna ķēde vēl nav kalta!" Varde pielec tam klāt, izņem no mutes zelta ķēdi un saka: "Ej droši uz māju, tur netrūks, ne arī paliks pāri!" Ķēdi saņēmis, brālis aiziet, bet varde sauc tam vēl no pakaļas: "Ja māju neizdala, tad nāc atkal šurpu pie manis!"


 Pie tēva nonācis, viņš ierauga arī brāļus nākam - vecākais ved savu ķēdi divi zirgiem, vidējais ar trim. Nu sāk mērīt, bet vecākajam liels gals trūkst, vidējam atkal liels gals paliek pāri. Kā jaunākais vilka savu ķēdi apkārt, tā nedz trūka, ne arī pāri palika. To redzēdams, tēvs saka: "Nu, mani dēli, jūs paši redzat, ka jaunākais ir viscītīgāki strādājis, tādēļ viņam paliks māja." Vecākie brāļi ar to nav mierā un saka: "Mums visiem vēl vienu gadu jāmācās!" Tēvs atbild: "Ja jūs visi esat mierā, tad māju dabūs tas, kas nopelnīs visskaistākās drēbes."




 Jaunākais nav tam pretī un visi trīs dodas atkal ceļā. Viņi apgulstas tai pašā mežā, bet rītā nevar uzmodināt jaunāko brāli. Vecākie aiziet projām, bet jaunākais, vēlāku pamodies, uzmeklē turpat vardes alu un brīnās, ka vardei tagad līdz pus gurniem ir cilvēka kājas. Varde, viņu ieraudzījusi, saka: "Līdz šim tu mani mazgāji trīs reiz dienā, bet nu tik vajadzēs divas reizes mazgāt - no rīta un vakarā. Par to tu atkal būsi paēdis, padzēris un apģērbies."


 Jaunākais brālis paliek tai alā un dzīvā priecīgs pa vecam. Pēc gada varde viņam saka: "Šodien taviem brāļiem dalīs māju." Nu tik vīrs atceras, ko tēvs sacījis, un nezina, ko darīt. Varde viņam parāda skaistas oficiera drēbes, kas ir pakārtas turpat pie sienas. Viņš uzvelk jaunās drēbes mugurā, aiziet uz tēva māju un atrod jau brāļus priekšā. Tēvam patīk skaistās oficiera drēbes un viņš saka uz dēliem: "Mani dēli, jūs redzat, ka jaunākajam brāļam ir visskaistākās drēbes, māja pieder viņam."


 Vecākie brāļi atkal nav mierā un atbild tēvam: "Mums visiem trim vēl vienu gadu jāstaigā pa pasauli!" Tēvs arī ir ar mieru un saka: "Kas no jums apprecēs visskaistāko sievu, tam paliks mana māja." Visi trīs brāļi ir ar mieru un dodas atkal visi kopā ceļā. Vecākie brāļi sarunājas savā starpā: "Nu mēs vis vairs neiesim pa priekšu! Kur viņš ies, tur mēs arī."


 Nonākuši tai pašā mežā, viņi visi kopā apgulstas. Vecākie brāļi nu neceļas augšā un gaida, kad jaunākais celsies, bet tas nemaz netaisās uz celšanos. Pēdīgi tie apskaistas, aiziet projām un atstāj atkal jaunāko guļam. Jaunākais pamodies aiziet uz alu, kur ierauga, ka varde jau līdz pusei ir palikusi par cilvēku. Viņa saka jaunākam brāļam: "Līdz šim tu mani mazgāji divi reizes dienā. bet nu tev būs jāmazgā tikai vienreiz pusdienā. Par to tu būsi pa vecam paēdis, padzēris un apģērbies."

 Tā nu jaunākais brālis mazgāja vardi atkal cauru gadu katru dienu, kamēr tā pēdīgi pārvērtās par skaistu jaunavu un izrādījās par princesi. Nu jaunava sniedza tam roku sacīdama: "Tu mani esi izmazgājis no burvības un izpircis no elles. Izej nu ārā, paklausies un paskaties, kas tur notiek!" Viņš iziet ārā, redz kājeniekus un jātniekus kustamies, dzird taures pūšam un urrā saucam. Kad viņš atkal ienāk istabā, tad princese saka: "Laid ziņu savam tēvam, lai viņš gaida un sataisās, ka ķeizars ieradīsies māju dalīt." Tas arī viss tiek izdarīts. Tēvs, dabūjis ziņu, ka pats ķeizars nākšot pie viņa māju dalīt, nevar vien nobrīnēties, kas ķeizaram tādu ziņu devis, ka viņš dēliem māju dalīšot.


 Par to laiku jaunākais brālis tiek salaulāts ar princesi un paliek par valdnieku. Viņš uzvelk ķeizara drēbes, iesēstas ar savu jauno sievu karietē, kur priekšā aizjūgti četri zirgi, un aizbrauc uz tēva māju. Karieti pavada arī lepns karapulks. Vecais tēvs steidzas pretī saņemt kungus un redz, ka no karietes izkāpj jaunais ķeizars un ķeizariene. Viņš tos ieved savā būdiņā un pasniedz viņiem vecus krēslus, kur apsēsties. Ķeizars prasa: "Vai tu še viens pats dzīvā?" Vecais atbild: "Neesmu vis viens pats. Līdz ar mani še dzīvo divi dēli un trešais dēls vēl nav mājā pārnācis."


 Tad ķeizars izprasa tēvam, vai dēli jau esot precējušies. Kad tēvs izstāsta, ka precējušies, tad ķeizars liek aicināt tos šurpu ar savām sievām. Kad visi atnāk, tad ķeizars nostājas saviem brāļiem blakus un saka: "Brāļi, spriežat nu, kuram ir visskaistākā sieva!"


 Vecākie brāļi nu krīt jaunākajam pie kājām un lūdz piedošanu, ka esot maldījušies un neesot bijuši mierā, ka jau pirmo reizi māja atdota viņam. Jaunais valdnieks atstāj vecāko brāli tēva mājā, bet vidējo brāli ar sievu un tēvu ar māti aizved līdz uz savu pili un nu visi dzīvo laimīgi.


 Skolnieks J. Mežiels 1892. g. Blomu pag., V. Maldoņa kr.


# Vīrs min vellam gadus
*Difficulty: 0.0038*


Vienreiz viens vīrs gājis pa mežu. Vai nu mežsargs, vai kas viņš tur bijis, vai arī tāpat tikai izgājis pastaigāties. Uz vienu reizi viņš saticis mežā vellu. Vells tūlīt iet klāt un teic vīram tā:
 «Uzmini, cik vecs esmu, tad tu dabūsi trīs maisus naudas.»


 Vīrs nodomājis, ka nauda jau nu būtu gan dikti laba lieta - un vēl trīs maisi. Vai traks, tad jau viņš var dzīvot, kā tikai viņam patīkas, bet kā tad lai viņš uzmin, cik vellam ir gadu. Padomājis un tad teicis:


 «Šodien es gan neminēšu, bet atnāc rīt uz to pašu vietu, tad es pateikšu, cik tev ir gadu.»


 Vellam vaļas diezgan, un viņš apsolījies rīt te atnākt. Norunājuši laiku ar vēl, kad viņi te ieradīsies. Vīrs aizgājis pirmais, ielīdis krūmos un gaidījis, kad atnāks vells. Kā vells bijis pienācis, tā vīrs sācis krūmos kūkot par dzeguzi. Vells klausījies, klausījies tādu laiku un tad iesaucies:


 «Vai tu traks, es deviņdesmit deviņus gadus esmu nodzīvojis, bet vēl nekad nebiju dzirdējis dzeguzi kūkojam ziemas laikā!»


 Āre, nu jau vīram visa gudrība bijusi rokā. Viņš gājis vellam klāt. Vells prasījis, vai nu viņš varēs pateikt, cik viņam ir gadu. Vīrs paskatījies labi uz viņu un tad teicis:


 «Man liekas, ka tu esi deviņdesmit deviņus gadus vecs.»


 Vells tikai pabrīnījies vien, kā vīrs to var zināt. Bet nu jau nekas cits vairs neatlicis - vellam vajadzējis gādāt tikai naudu. Atnesis visus trīs maisus, un vīrs varējis dzīvot bagāti. Nekā vairs netrūcis.





# Lācis grib plēst cilvēku
*Difficulty: 0.0038*


Saimnieks brauca pilsētā un satiek lāci. Lācis saka: "Es tevi nomaitāšu!"


 "Nemaitā vis mani, došu tev cūku ieēsties."Labi, lai tad rītu atsūtot. Rītā saimnieka puisis ved lācim cūku un satiek lapsu. Lapsa vaicā: "Ko tur vedi?"


 Tā un tā, puisis izstāsta. "Tu muļķi!"lapsa iesaucas, "atdosi lācim tādu cūku, nezin pats, par ko. Apsoli man vistu un gaili, es gādāšu, ka lācis cūku nedabū. Bet tad tikai, ja prasu: kas tev tur vezumā, atbildi: ozola celms!"


 Labi! Puisis apsolīja vistu un gaili, un lapsa ieskrēja mežā. Necik ilgi lācis bija klāt, ielēca ratos un priecājās par trekno cūku. Te lapsa izskrēja no meža: "Puiš, ko tu tur vedi? Vai tas nava lācis? Ā! kaut es viņu rokā dabūtu, man jāved pie tiesas!"


 Bet puisis atbild: "Nava lācis, nava - tas jau ozola celms."


 "Ja tas ozola celms, kam vedi tad nepārsietu? Tūliņ pārsieni, citādi tādi celmi var vēl no ratiem izkrist un ceļa gājējus apsist!"


 Lācis, to dzirdēdams, trīcēja, drebēja kā apšu lapsa un iečukstēja puisim: "Sien, sien mani, lai dabū no tā mieru."


 Puisis piesēja lāci. Bet lapsa sauca: "Nu, kad tikai labi piesēji! Ņem cirvi un cērt celmam, redzēs vai sējums arī tura!"


 Puisis pagrāba cirvi. Lācis iečukstēja: "Cērt, cērt, bet cērt izlikdamies, ne visai stipri!"


 Tomēr puisis tevi klausīs: kā deva ar cirvi lācim pa pauri, lācis beigts.


 Nu sēdās lapsa puisim blakām un pārbrauca mājā pie saimnieka. Saimnieks priecājās, ka lapsa cūku izglābusi un labprāt atdeva vistu ar gaili.


 Lapsa ēda vistu ar gaili, sacīdama: "Šī maltīte ir pirmā, ko godīgi nopelnīju!"


# Stradabārdas ķēniņš
*Difficulty: 0.0038*


Vienam ķēniņam bija viena vienīga meita, ko viņš ļoti mīlēja, bet tā bija par daudz stūrgalvīga un izsmēja visus preciniekus.


 Reiz ķēniņš iztaisīja lielas dzīres, kur salūdza ļoti daudz viesu, lai meita no tiem izvēlētu sev vīru. Ķēniņa meita ienāca zālē un sāka atkal viesus izsmiet: lielākos sauca par sētas mietiem, mazākos — par mucas spundēm. Starp viesiem bija arī viens ļoti bagāts ķēniņa dēls, to ķēniņa meita nosauca par Stradabārdu. Vecais ķēniņš par to ļoti apskaitās un sacīja uz savu meitu: «Kurš rītā pirmais pienāks pie manām durvīm, tam es tevi atdošu par sievu.»


 Vecais ķēniņš nu norunāja ar šo Stradabārdas ķēniņu, lai viņš pārģērbjoties par nabagu un rītā pirmais atnākot pie šā durvīm. Ķēniņa meita par to norunu nekā nezināja. Rītā agri atnāca pie ķēniņa durvīm viens nabags, un ķēniņš — pēc sava solījuma — atdeva tam savu meitu par sievu. Ķēniņa meitai nu bija jāiet ar rūgtu prātu nabagam līdz.


 Labu gabalu nogājuši, viņi nonāca pie lielas, skaistas pļavas. Ķēniņa meita prasīja: «Kam šī pļava pieder?» Nabags atbildēja: «Stradabārdas ķēniņam!» Ķēniņa meita pārdomāja savā prātā: «Kaut es pie viņa būtu gājusi!»


 Tālāku ejot, viņi nonāca pie skaistas pils ar lielu dārzu, un ķēniņa meita prasīja: «Kam šī pils pieder?» Nabags atbildēja: «Stradabārdas ķēniņam!» No žēlabām ķēniņa meita nezināja, ko darīt, ka nebija gājusi pie Stradabārdas ķēniņa. Tālāku ejot, viņi nonāca pie mazas, pussagruvušās būdiņas, ķēniņa meita prasīja: «Kam šī būdiņa pieder?»


 Nabags atbildēja: «Tev un man.»


 Nu līda abi būdiņā iekšā, un nabags tūliņ pasniedza sakaltušas maizes garozas, ko ēst. Tad viņš atnesa viņai ratiņu ar lielu linu kodeļu, lai vērpj. Kādu brītiņu vērpjot, viņai jau sāka asinis tecēt gar pirkstiem, jo pie tēva viņa nebija tādu darbu strādājusi. Nabags izlikās par saskaitušos un sacīja: «Kā — tu nevari vērpt! Tad ved man traukus uz tirgu pārdot!»


 Tā nu viņa brauca ar traukiem uz tirgu. Divas pirmās dienas gāja labi ar pārdošanu, bet trešā dienā iejāja kāds kungs ar zirgu viņas traukos un saplēsa visus izliktos traukus. Tas jājējs bija atkal tas pats Stradabārda, kas tik bija pārģērbies citās drēbēs. Ķēniņa meita nu nāca raudādama no tirgus mājā un stāstīja nabagam, kas šai noticis. Nabags atkal izlikās dusmīgs un lika viņai, lai ejot pie Stradabārdas par ķēķa meitu, ka nemākot traukus glabāt.


 Viņa arī aizgāja uz Stradabārdas pili, un tur viņai klājās drusku labāki. Pati bija paēdusi un atnesa arī šo to uz māju savam nabagam.


 Reiz Stradabārda sarīkoja savā pilī lielas dzīres, kur saaicināja daudz viesu. Ķēniņa meita arī bija palīgā ēdienus vārīt un savu daļu bija atkal ielējusi krūzē vīram. Uz māju iedama, viņa bija vēl piegājusi pie durvju šķirbas paskatīties, kā viesi danco. Te uzreiz viens kungs attaisīja durvis vaļā, ierāva ķēniņa meitu iekšā un sāka ar to dancot. Nu visu viesu priekšā viņai nokrita krūze zemē, un viņa nezināja, ko no kauna darīt.


 Šis dancotājs bija pats Stradabārdas ķēniņš, kas nu svinēja īstas kāzas ar skaisto ķēniņa meitu. Pēc tādas mācības viņa tagad bija laimīga un priecīga bez gala.


# Leģenda par cūkmenu
*Difficulty: 0.0038*


Es esmu Cūkmens. Cūcīgākais no visiem ‘meniem’. Es ar to jau sen vairs nelepojos. Gluži otrādi – es mēģinu ļaudis pasargāt no likteņa, kāds piemeklēja mani. Pirms daudziem gadiem es biju bezrūpīgs puika. Bez šņukura un apmetņa. Man bija pasaule vaļā un jūra līdz ceļiem. Man šķita – ja tu nomet papīru zemē, gan jau būs kāds, kas to pacels. Ja tu izsvied ledusskapi krūmos, gan jau kāds to savāks. Es tieši tā arī darīju – ko nevajag, to mašīnai pa logu ārā. Kā draza – tā zemē.


 Reiz es gatavojos izliet vecu motoreļļu. No autiņa, tieši ezera krastā. Nu un kas? Vai tad es neesmu radības kronis, vai tad man nav tiesību? Un, galu galā, vai tad eļļa nav tikpat dabiska kā dubļi? Es paņēmu atslēgu un skrūvēju kartera korķi. "Nelej to eļļu, par sivēnu kļūsi," es pēkšņi izdzirdu. Es paskatījos – tas bija mazs vīrelis, sirmu bārdeli un sivēnu padusē. "Nelej gan to eļļu,"viņš atkārtoja.


 Sivēns sāka spirināties un nez no kurienes uzradās vējš. "Jucis,"es nodomāju, bet viņam pieklājīgi atbildēju: "Es neleju, tā pati līst."Un izskrūvēju skrūvi. Atskanēja apdullinoša dārdoņa, un redzeslauku pārņēma rozā migla. Pirmajā brīdī šķita – tas ir pērkona grāviens. Bet nē. Tas bija gigantisks, dobjš un ilgs vepra kvieciens, kas iedārdējās kaut kur austrumu pamalē, pārvēlās pāri, aizsitot ausis un nogāžot mani eļļas lāmā, un vēl labu brīdi drebināja pakalnus vakaros. Es piecēlos. Vīrelis ar sivēnu bija pazudis, bet kaut kas bija mainījies. Es pagriezu mašīnas spoguli un aplūkoju sevi. Rozā apmetnis, šņukurs, aste gredzenā un plaukstu vietā – šķelti nagi. Pirmajā brīdī šķita – tā ir karikatūra. Es mēģināju atbrīvoties no apmetņa. Veltīgi. Tas bija pieaudzis pie muguras. Es pataustīju šņukuru. Tas bija daļa no manas sejas. Nekas nespētu aprakstīt manu izmisumu. Viss, ko es vēlējos, – atgūt savu iepriekšējo izskatu. Bet es nezināju, kā.


 Es saucu vīreli ar sivēnu. Veltīgi. Es savācu izlieto eļļu līdz pēdējai pilītei. Nekāda rezultāta. Un tad pavisam nejauši es iebāzu roku apmetņa iekškabatā un atradu stūrainiem burtiem rakstītu zīmīti: "No šī brīža tev būs cīnīties par tīru mežu. Tu runāsi ar cilvēkiem, tu mācīsi bērnus, tu sludināsi tīrus mežus un to, ka ikviens, kurš mēslo mežā, agri vai vēlu taps par cūku. Tu rīkosi talkas, tiksies ar žurnālistiem un piedalīsies reklāmās. Un tikai tad, kad Latvija būs tik tīra, cik tīra ir, teiksim, Norvēģija, tu tapsi atpakaļ par cilvēku."


 Pārējo jūs jau zināt. Un šis ir mans vēstījums: "NEMĒSLO MEŽĀ! Pirmkārt, tu tapsi par cūku. Otrkārt, tu sabojāsi mežu, saindēsi un nonāvēsi daudz dzīvu radību. Treškārt, tu sabojāsi prieku daudziem cilvēkiem. Un, ceturtkārt, ja man tevis dēļ būs jāpaliek par cūkmenu pārāk ilgu laiku, es tevi piekaušu!"



# To teica meža sirds
*Difficulty: 0.0039*


Šeit viss ir dzīvs un zaļš un vienkāršs. Tāpēc man te patīk. Es sajūsminos, elpojot vien, klausoties klusumu. Te ir tik skaļš klusums. Tas tāpēc, ka egles dzied. Es esmu meža sirds, mani te pazīst. Citi domā, ka es esmu skaistākā dzīvība. Pati īsti nezinu. Nu, esmu tāda zaļa, smaržoju pēc skujām un briežu mugurām.


 Jā, par tiem briežiem – tas tāpēc, ka viņi priecājas skraidīt pa mežu, un es, gribot-negribot sāku smaržot tā, kā viņi. Es par to nesatraucos, jo brieži ir mani draugi un es priecājos, ka viņiem te patīk. Te ir interesanti.


 Nesen briedis spēlējās ar vāveri – kurš kuru noskries, tas varēs izdzert visu ūdeni no peļķes klajumā. Mums mežā ir tik tīras peļķes! Ūdens te spīd kopā ar sauli un dzied egļu korī. Kad pirmo reizi redzēju, pati brīnījos... Ūdens te ir no debesīm un, man liekas, enģeļi to lej mežā. Droši vien viņi arī izdarīja tā, lai ūdens prastu dziedāt, būtu brīnumtīrs un varētu spīdēt kopā ar sauli. Atnāc ciemos, tad jau redzēsi. Ūdens dažreiz pastrādā kādu joku.


 Toreiz, kad briedis skrējās ar vāveri, ūdens noslēpās – aiztecēja pie puķēm un piedāvāja sevi izdzert. Puķes piekrita un uzreiz paaugās garākas. Tā briedis ar vāveri atskrēja pie peļķes, ūdeni neatrada, un, nesapratuši, kas par brīnumiem, nolēma, ka pirmo vietu iegūs abi un nevienam par šīm sacensībām nestāstīs. Viņi ir praktiski zvēri, tāpēc izdomāja citu spēli – paslēpes ar ežiem. Abi varēja rotaļāties, cik ilgi vien gribēja, jo mežā ir droši, zvēri viens otru pazīst, ir draugi, kaimiņi un labi paziņas.


 Te ir tik lieliski, ka neviens nesstraucas par netīrām drēbēm, mājasdarbiem, naudu, noziedzību un inflāciju. Mežā visi ir stipri un veseli. Un staigā pa pliko! Pēdējā laikā daži gan runā, ka egles ir izdomājušas speciālus uzstāšanās tērpus, bet, manuprāt, tās ir tikai tādas egļu padarīšanas. Katrā ziņā pašus tērpus vēl neviens nav redzējis, bet daži zin baumot, ka tie būšot, kā saka, balti un pūkaini. Tad jau redzēs, nākošais egļu koncerts būs ziemā...


 Mežā dzīvojusi esmu vienmēr, jau ļoti sen. Man nekad nav bijis skumji vai garlaicīgi. Visa ir diezgan un es redzu, ka mežā visi prot vienoties, piemēram, bites grib savākt medu lācim dzimšanas dienā, tāpēc viņas sarunāja ar puķēm, ka varēs ņemt medus putekšņus. Puķēm nav žēl, jo viņām garšo ūdens, nevis medus, bet par to, ka bites savāc prom putekšņus, puķes apsolīja augt arī nākamgad un arī pēc tam. Nezinu, kāpēc tā, bet puķēm ir tāda daba. Lai nu kā, visi par to priecājas, jo tad lācim vienmēr nodrošināts galvenais dzimšanas dienas balles pārsteigums un dažviet mežā ir krāsains, jo tur aug puķes.


 Par to sevišķi priecājas zāle, kas uzskata, ka puķes ir tāda kā rotaslieta, kas domāta zāles smukuma vajadzībām. Puķes saka, ka viņas aug tikai pašas savam priekam. Un daudz neko vairāk arī nevar pastāstīt. Viss, kas mežā notiek, ir brīnums, kas iespējams tikai te. Es nezinu, kas ir cilvēks. Zaķis teica, ka cilvēks ir inflācija. Prasīju zaķim, kas tad ir inflācija un viņš atbildēja, ka tā ir nelaime. Prasīju, kas ir nelaime, viņš teica, ka nelaime ir mājasdarbi. Par mājasdarbiem zaķis skaidri nezināja, tikai teica, ka tas ir kaut kas līdzīgs netīrām drēbēm, vai kaut kam citam, par ko visi uztraucas. Ak, jā. Zaķis teica, ka cilvēki visu laiku uztraucas. Tas gan ir jocīgi. Bet laikam viņiem tā pieņemts. Mežā gan neviens neuztraucas.


 Tagad man vajag dzert priežu tēju. Šovakar ciemos nāks migla un rīkos paslēpes, tāpēc vajag iedzert kaut ko siltu, lai ir spēks spēlēties ilgi. Aiznesīšu tēju arī ezim, jo viņš teica, ka paliks mājās, rakstīt egļu korim notis. Ja kādreiz atnāc uz mežu, tad pasauc mani. Tas ir vienkārši, vajag tikai padziedāt egļu dziesmiņas un es jau iešu parādīt Tev trikus ar ūdeni, plikus zvērus un citus brīnumus. Būs interesanti.


# Brīnumu stabulītes
*Difficulty: 0.0039*


Kādam puisēnam nomiris vienā nedēļā tēvs un otrā nedēļā māte. Sērdienītis katru dienu gājis uz kapsētu un raudājis gaužas asaras. Bet vienu dienu māte iznākuse no kapa un iedevuse puisēnam trīs stabulītes, sacīdama: "Kuš, kuš, bērniņ, še tev tās stabulītes. Ja pirmo papūtīsi, tad nebūs vairs jāraud, ja otru papūtīsi, tad būs jāsmejas, ja trešo papūtīsi, tad diesi un lēksi." 


 Puisēns tūlīt papūtis pirmo stabulīti. Tā skanējuse tik jauki, tik mīlīgi, ka asaras tūdaļ nožuvušas. Nu papūtis otru stabulīti. Tā skanējuse tik jautri, tik patīkami, ka gribot negribot bijis jāsmejas. Beidzot papūtis ir trešo stabulīti. Tā skanējuse tik jocīgi, tik burvīgi, ka gribot negribot bijis jāsāk lēkāt. Pat putniņi un lopiņi lēkājuši līdz. Tā nu puisēns no tās dienas varējis bēdās caur stabulīšu pūšanu remdēties.


 Reiz puisēns izgājis ar savām stabulītēm ganos. Lopiņi nevīžojuši lāgā ēst, likušies gulēt. Bet puisēns domājis: "Vaj nepieēdušus gan mājā dzīšu? Pag, pag, papūtīšu trešo stabulīti, gan tad visi sacelsies."


 Un tā ar bijis. Līdz ko uzpūtis, tūlīt visi kājās un nu lēkuši, lēkuši. Pūtējam lopiņu lēcieni patikuši, viņš nerimis vis pūst, bet ļāvis, lai labi izlecās. Bet tajā pašā brīdī ķēniņam, no medībām atpakaļ griežoties, gadījies tur garam jāt. Viņš brīnījies, kas tās par jocīgām skaņām, kas tie par trakiem lopiem. Piejājis klāt, nu tu brīnumi, zirgs arī sāk lēkt un pašam tā pate nelaime, nemaz nosēdēt vairs uz zirga, kā kājas cilājas. Bet ilgi puisēns nemocījis ķēniņu, viņš apstājies pūst. Nu ķēniņš, zināms, tūlīt prasījis, kur tādu stabulīti dabūjis. Puisēns neliedzies - izstāstījis galu no gala, cik stabulīšu no mātes dabūjis un kāds katrai stabulīti spēks. Ķēniņš licis uzpūst pirmo stabulīti un ilgi, ilgi uzklausījies mīlīgās skaņas, licis uzpūst otru stabulīti un ilgi, ilgi izsmējies par jautrajām skaņām. Bet, kad puisēns taisījies trešo stabulīti pūst, tad ķēniņš smējies: "Nepūti, nepūti, citādi man atkal, vecam vīram, jālec! Labāk - dzirdi, ko teikšu - nāci man līdz uz pili. Tev jāizdara ar savu trešo stabulīti tas, ko es viņnedēļ ar savu karaspēku nevarēju izdarīt. Klausies, aizviņnedēļ kaimiņa ķēniņš nozaga manu vienīgo meitu. Es gāju ar karaspēku atņemt, bet viņam lielāks karaspēks - nevarēju. Aizeji tu pie kaimiņa ķēniņa ar savām stabulītēm un lieci viņam tik ilgi lēkt, kamēr apsolās manu bērnu atdot."


 Labi - puisēns ar mieru.


 Trešajā dienā stabulnieks bijis pie kaimiņa ķēniņa klāt. Ķēniņš sēdējis pie viena loga un aizvestā ķēniņa meita raudājuse pie otra loga. Puisēns uzpūtis pirmo stabulīti. Ķēniņš klausījies nodurtu galvu un ķēniņa meita tūlīt apstājusēs raudāt. Puisēns uzpūtis otru stabulīti. Ķēniņš sācis smieties, cik tik rīkle, bet ķēniņa meita savās bēdās kaunējusēs smieties, tā labāk aizklājuse acis un izsteigusēs dārzā. Puisēns uzpūtis trešo stabulīti. Ķēniņš sācis lēkt. Un nu lecis un lecis, kamēr elsis nejēgdams un sācis lūgties, lai apstājoties. Bet puisēns atteicis: "Ja atdosi nozagto ķēniņa meitu, tad tik apstāšos."
 "To nevaru, to nevaru!"ķēniņš elsdams atbildējis. 


 "Ja nevari, tad pūtīšu!"puisēns atcirtis un pūtis no jauna. 


 Sācis atkal lūgties, bet puisēns nepielaidies ne par ko. Beidzot, kad nemaz vairs nejaudājis lēkt, tad iesaucies: "Ņemi meitu nu steidzies projām!"


 Labi, puisēns paņēmis meitu un aizgājis. 


 Bet līdz ko labu gabalu pagājuši, ķēniņš ar kaŗa spēku pakaļ. Meita bijusēs ļoti, bet puisēns atteicis: 


 "Ko tu bēdā, lai tik nāk - gan viņi visi izlēksies." 


 Un tā arī bijis. Panākuši gan, bet tikko puisēna trešā stabulīte atskanējuse - viss karaspēks lēkājis vienā mukā. To redzēdams, kaimiņu ķēniņš atmetis ar roku un apsolījies, ka nebūšot vairs dzīties pakaļ.


 Trešā dienā puisēns ar ķēniņa meitu pārnākuši atpakaļ. Vecais ķēniņš apkampis puisēnu un teicis: "Vaj neteicu, ka tu iespēsi ar stabulīti vairāk, neka es ar saviem karavīriem. Par pateicību tagad pieņemu tevi dēla kārtā. Vēlāk, kad miršu, tad vari manu valsti ņemt un precēt manu vienīgo meitu."





# Dažādi Dieva pārbaudījumi
*Difficulty: 0.0039*


Viens vecīgs saimnieks apprecējis itin jaunu sievu. Bet ar laiku sieva šo par neko neturējusi: kā tikai kādu soli no mājām izkustējis, tūliņ saimniecei ģeķības prātā: saaicinājusi šādus, tādus trakuļus un aicinājusi un dzīvojusi, jāsaka, kā pašai patīkas. Reiz saimnieks aizgājis medīt un mežā ieraudzījis pie ugunskura baltu vecīti sildāmies. Padevis labdienu un sācis tērzēt. Beidzot vecītis prasījis: "Nu, saki, kā tev dzīvē labi sviežas?"


"Kā nu sviežas? Nekas jau nieks nekaiš: apprecēju jaunu sievu, vakar apsēju laukus, ko vairāk."


"Ak tā! Tad jaunu sievu precēji. Bet vai zini arī, par ko tevi sieva tura?"


"Nē!"


"Še nu tev, tā tad vīrs! Tā jau domāju! Nu, tad nogulies drusku pie zemes, parādīšu, par ko viņa tevi tura."


Saimnieks negribējis, negribējis gulties; bet vecais uzstājis: "Guli, guli! Ļaunums jau nepielips, nē!"


Beidzot licies garšļaukus, un re, kas nu par jokiem: palicis par āzi.


"Lūk, par āzi sieva tevi tura! Vai nu saproti, kā tas iet kādreiz? Bet nekas - es tev izlīdzēšu. Nāci tikai man līdz un nebaidies nemaz."


Gājis līdz: vecis pa priekšu, šis pakaļ. Un ko domāt? Vecais taisni pārvedis savu āzi pie jaunās saimnieces istabā. Tagad āzis tikai pirmo reizi atjēdzies, ko labā saimniece īsti dara, kamēr vīrs ārpus sētas: cepusi, ače, gaļu, nesusi medu un dzīvojusi ar šādiem, tādiem diedelniekiem. Vecais, zināms, nabagu teikdamies, dabūjis arī savu tiesiņu iebaudīt; bet āzi, to iztriekusi pa durvīm. Beidzot vecais, tā kā lūgdamies, prasījis: vai tādā prieku dienā nevarot viņa āzim arī ko atmest - esot izsalcis bez jēgas.


"Jā, jā, kur ķipītis? Tūliņ!"


Un nu iesmēlusi tādas samazgas arī āzim. To vecais nevarējis vairs paciest, ka šim durvju priekšā samazgas jābauda; tūdaļ izsteidzās laukā, teikdams: "Gāz, āzi; ar ragiem ķipīti augšpēdu - neēd! Lec, āzi, istabā diedelniekus aizbadīt un samazgā ar ragiem sievai labi to trekno muguru!"


Tūdaļ āzis izšķaidījis pa istabu brammaņus uz visām debesu pusēm un sievu pārmācījis ar ragiem vien, ar ragiem vien. Sieva palikusi brēcam; bet šie abi aizgājuši uz mežu atpakaļ pie ugunskura. Tur vecais atkal pacēlis ragaini cilvēku kārtā un tad pats ar visu uguni nozudis kā miglā. (Vecais bijis Dievs)


Vīrs pārgājis mājā un nelicies ne zinot. Bet sieva pretim: "Ko tu atstāji mani vienu - tās briesmas! - te sanāca tādi veči ar kazām - tik tik nenobendēja mani. Redzi, kāda mana mugura zila."


Vīrs smējies: "Lai mugura, kur mugura; lai tie veči, kur tie veči, bet kā ar tiem jaunajiem?"


"Kādiem jauniem?"


"Nu, tiem, kurus es izšķaidīju ar ragiem?"


"Kādiem ragiem?"


"Āžu ragiem, muļķīgā! Āre, kur nu nevainīga, nekā nezin. Vadzi! klausies! saki tagad īsi: vai gribi mana sieva būt, jeb diedelnieku apsmieklis?"


Ak tu žēlīgais! Sāks šī pinkstēt un lūgties. Nebūšot nekad tā vairs darīt, būšot labākais cilvēks, labākā sieva un kā nekā. Piedevis arī un patiesi: tagad dzīvojuši kā baloži, tik labi.


# Nabaga vīra Laima
*Difficulty: 0.0039*


Bija divi kaimiņi: viens bagāts, otrs nabags. Bagātam bija pulka naudas, nabagam - nenieka. Vienreiz svētdienas vakaru nabags staigāja gar laukiem un ieraudzīja bagātā laukā vienu pļaujam. Piegāja klāt un prasīja:
 «Kā tad tu svētā dienā strādā? Kas tu tāds esi?»


 «Esmu bagātā saimnieka Laima, un man viņam jāiepļauj svētība, iekams viņš pats vēl nav pļāvis.»


 «Nu, ja tu esi Laima, kāpēc tad pie manis nemaz nenāc svētību iepļaut?»


 «Pie tevis nevaru iet, tev nav lemts par zemes kopēju būt - sāc tirgoties, tad paliksi bagāts. Mājās tavai saimniecei ir strīpaini lindraki, sāc tos jau pārdot - un tā arvienu, arvienu, kamēr paliksi bagāts.»


 Labi, saimnieks tā darīja un, skat, īsā laikā palika tik bagāts, ka nauda bija jāmērī ar sieku. Bet, par nelaimi, nebija iegādājis vēl sieku, tādēļ aizsūtīja turpat pie bagātā kaimiņa, lai aizdodot uz īsu brīdi savu sieku.
 Bet bagātais domāja: «Ko tad šis gan jel mērīs?» - un, gribēdams izdibināt, iespiedis sieka dibinā piķi.


 Šis, izmērījis savu naudu, atsūtīja sieku atpakaļ. Bet viens naudas gabals bija pielipis dibinā pie piķa, un nu bagātais kaimiņš tūliņ noprata, ka nauda mērīta. Ko viņš dara? Tā prom pie kaimiņa un nu taujā un vaicā: kur tikai viņš tai ātrumā tik daudz naudas sapelnījis?


 «Kur sapelnīju?» šis atbild. «Tirgodamies sapelnīju!»


 To padzirdējis, bagātais kaimiņš tūliņ apņēmās arī tirgoties, saimniecību atstāt. Bet kas notika? Tirgodamies tas pazaudēja visu mantu un palika tik nabags, ka bailes.


# Meli
*Difficulty: 0.0039*


Tie nu gan bija laiki, kad tie lielie kāposti izauga. Bet kas tie bija par kāpostiem! No vienas galviņas septiņas mucas.


 Bet kas tās bija par mucām! Vienu svētdienu izvāra trīs grāpjus.


 Bet kas tie bija par grāpjiem! Pie viena grāpja trīsdesmit viru varēja paēst.


 Bet kas tie bija par vīriem! Katrs pie kāpostiem apēda trīs kukuļus maizes.


 Bet kas tie bija par kukuļiem! Trīs pūri rudzu uz katra.


 Bet kas tie bija par rudziem! Septiņas vārpas uz viena stiebra.


 Bet kas tās bija par vārpām! Septiņi viri septiņas nedēļas vienu vārpu grieza!


# Tēva piemiņai
*Difficulty: 0.0039*


Kāds tēvs, uz miršanas gultas gulēdams, ataicinājis savus trīs dēlus — divi bijuši gudri, bet trešais muļķis — un sacījis: «Mani dēli, es nomiršu, un mani apglabās kapā, bet jūs nāciet sargāt mani kapsētā trīs naktis no vietas, katrs savu nakti: vecākais pirmo, vidējais otro un tas, ko jūs par sliktāko turat, trešo.»


 Necik ilgi, tēvs nomira. Kad viņš bija apglabāts, muļķītis teica vecākajam brālim: «Šonakt tev jāiet sargāt.» Bet vecākais atbildēja: «Es neesmu nekāds miroņu sargs, ja tev patīk, tad ej tu manā vietā!


 Muļķītis aizgāja. Ap pusnakti viņš sasita plaukstas un sauca: «Tēvs, celies augšā!» Tēvs uzcēlās un vaicāja: «Nu, dēls, kāpēc tad vecākais nav nācis?» «Ko nu, tēt! Tas jau teica, ka neesot nekāds miroņu sargs, un atļāva man nākt!» Tad tēvs teica: «Dēls, tu manu prātu esi pildījis, vecākā brāļa vietā nākdams, par to es tev došu sudraba zirgu ar zvaigzni pierē, un, kad tu no kreisās puses tam caur ausi līdīsi, tad būsi sudrabā ģērbies! Bet, kad tu ielīdīsi caur otru ausi, dabūsi savas vecās drēbes.» Tad tēvs iedeva dēlam stabulīti, ar to lai pūšot, ja zirga vajagot, tad tas tūlīt ieradīšoties. Kad tēvs ar dēlu bija izrunājies, viņš iekāpa atkal kapā, un dēls dienasgaismā gāja uz mājām. Vakarā viņš sūtīja otru brāli sargāt tēva kapu, bet arī tas negāja un atbildēja tāpat kā vecākais brālis.


 Otrunakt tēvs atkal iedeva muļķītim zirgu un stabulīti, pamācīdams tāpat kā pirmajā naktī. Bet šoreiz zirgs bija ar zelta spalvu un mēnesi pierē. Trešajā nakti, tāpat kā pirmajā, muļķītis ieradās kapsētā un, sasitis rokas, sauca: «Tēvs, celies augšā!» Tēvs piecēlies un teicis: «Nu, dēls, par tavu paklausību es došu tev dimanta zirgu — ar dārgiem akmeņiem rotātu. Kad tu viņam no kreisās puses caur ausi līdīsi, tad tev būs tāds pats apģērbs kā zirgam spalva. Dzīvo nu vesels, tagad es tevi no kapa sargāšanas atlaižu.»


 Tad viņš iekāpa kapā — un muļķītis gāja uz mājām, it kā nekā nebūtu ne redzējis, ne dzirdējis.Gudrie brāļi katru reizi, kad viņš pārnāca, prasīja, ko labu pie kapa dzirdējis un redzējis. Bet viņš tikai stāstīja: «Citu neko neesmu redzējis kā kapsētu un dzirdējis esmu tikai koku šņākšanu.»

 Mājās jeb, labāk sakot, rijas aizkrāsnē dzīvodams, muļķītis no gudrajiem brāļiem dabūja zināt, ka ķēniņš izlaidis tādu pavēli: Šā meita sēdot lielā stikla kalnā, kurš tur jāšus uzjāšot, tam viņš to gribot dot par sievu un pašu iecelt par tās zemes ķēniņu. Arī gudrie brāļi domāja uz turieni jāt, tikai nevis ar zirgiem, bet ar āžiem, jo ar āžiem stāvos kalnos esot vieglāk jāt nekā ar zirgiem. Gan muļķītis lūdzās, lai arī šo ņemot līdzi, bet gudrie pavēlēja, lai šis savu pavardu rušinot un cūkas uzskatot.


 Kad gudrie bija aizgājuši, muļķītis papūta savu stabulīti, tūlīt atskrēja sudraba zirgs. Caur zirga ausi izlīdis, viņš dabūja sudraba apģērbu. Jādams uz stikla kalnu, viņš ceļā panāca brāļus un, uzšāvis katram pa muguru, sauca: «Nu, ašāk!» Brāļi noskuma un teica: «Tas tik bija kungs!» Pie kalna noticis, muļķītis vienu trešo kalna uzjāja un griezās atpakaļ. Par to citi jājēji ļoti brīnījās. Otrā rīta viņš atkal taisījās brāļiem līdzi, bet tie atbildēja: «Ko tu tur darīsi! Kad tu redzētu to kungu, kas tur bija! Tas tevi būtu pīšļos saminis — mums jau katram pa muguru iedeva.»


 Kad gudrie bija aizgājuši, muļķītis iepūta savā stabulītē divas reizes. Nu atskrēja zirgs ar zelta spalvu, un viņš, par apzeltītu jātnieku pārvērties, sēdās zirgam mugurā un aizjāja. Panācis, tāpat kā pirmajā reizē, savus brāļus, viņš iesita katram divreiz pa muguru un uzjāja kalnā divas trešdaļas ceļa. Cilvēki pie kalna vēl vairāk brīnījās, zelta jātnieku ieraudzīdami. No kalna nojājis, viņš laidās uz mājām un, savas drēbes pārmainījis, nosēdās aizkrāsnē.


 Trešajā dienā, kad brāli bija aizjājuši, muļķītis izlīda no aizkrāsnes, papūta trīs reizes stabulīti un dabūja zirgu, kas tīrā dimantā un dārgos akmeņos mirdzēja un laistījās. Izlīdis zirgam no kreisās puses caur ausi, viņš tapa vēl greznāks. Vienā mirdzumā viņš jāja prom uz glāžu kalnu. Uz ceļa, panācis brāļus, viņš katram trīs reizes uzšāva tā, ka tie aiz kauna un sāpēm nezināja, ko iesākt.

 Ticis pie kalna, muļķītis vienos lēkšos uzjāja kalnā. Kalna galā, pie ķēniņa meitas nokļuvis, viņš to noskūpstīja. Ķēniņa meita tai brīdī iespieda viņam ar savu gredzenu pierē zīmi. Noskūpstījis ķēniņa meitu, muļķītis, tāpat kā uzjājis, nojāja no kalna zemē.


 Mājas, goda drebēs novilcis, viņš apsēdās pelnos un gaidīja brāļus pārnākam. Lai zīmi uz pieres neredzētu, viņš apsēja ap galvu lakatu.


 Gudrie brāli pārnākuši runāja par grezno jātnieku. Ieraudzījuši muļķītim apsietu galvu, viņi jautāja, kas šim par nelaimi notikusi. Muļķītis atteica, ka sāpot galva un tādēļ esot to apsējis.


 Drīz pēc tam pa visu valsti sāka meklēt to, kurš ķēniņa meitu skūpstījis, bet nevarēja atrast, Tad ķēniņš lika saaicināt savus pavalstniekus un pils priekšā pēc kārtas apskatīt. Vispirms nāca princi un citi lielmaņi. Tomēr neatradās neviena, kam pierē būtu ķēniņa meitas zīme. Tad nāca muižnieki unciti bagātnieki — arī tur nebija meklētā. Nu lūkoja pie zemniekiem, bet arī pietiem neatrada. Visupēdīgi apskatīja nabagus.


 Gudrie brāļi bija ielikuši muļķi nabagu rindā. Kad nāca viņa reize, ķēniņa meita pati atraisīja galvas autu un ieraudzīja pierē zīmi. Gudrie brāļi, to redzēdami, sakaunējās un, ceļos nometušies, lūdza piedošanu, bet muļķītis neko neatbildēja un tikai lūdza, lai viņu uz mazu laiciņu atlaižot.


 Pagājis, kur nebija cilvēku, viņš papūta trīs reizes stabulīti, un tūdaļ atskrēja zirgi. Izlīdis caur zirgu ausīm, viņš pārvērtās par staltu jātnieku un jāja pie ķēniņa. Gar brāļiem jādams, viņš teica:


 «Tā ir tēva piemiņa, ko viņš man iedeva.»
 Gudrie brāļi nu vēl vairāk sakaunējās un atminējās, ka bija ļoti slikti darījuši, tēva prātu nepildīdami. Ķēniņa meita, stalto jātnieku ieraudzījusi, tūlīt to pazina. Abi viens otru iemīlēja, un ķēniņš taisīja tiem drīz vien kāzas un atdeva savu troni. Jaunais ķēniņš bija labs valdnieks un satika ar pavalstniekiem kā tēvs ar saviem bērniem.

# Meklēšana pēc nepazīstamā
*Difficulty: 0.0039*


Vienam ķēniņam pie pils bijusi liela pļava, kurā augusi ļoti branga zāle, bet ik naktis tā pļava tikusi nobradāta. Ķēniņš gluži brīnījies: "Kas tas tāds varētu būt, kas pļavu tik stipri nobradā?"


 Nu kā nu citādi dabūs zināt? Licis vecākajam dēlam sargāt. Vecākais ķēniņa dēls vakarā aizgājis pļavas malā, nosēdies un sācis sargāt. Bet naktī uznācis miegs, šis aizmidzis un rītā pļava atkal bijusi nobradāta.


 Otrā naktī ķēniņš sūtījis vidējo dēlu. Šis apsēdies ežmalā. Bet naktī atkūlies melns vērsis, sācis šo badīt un tā arī nenosargājis pļavu.


 Trešā naktī aizgājis jaunākais dēls un paslēpies aiz zedeņiem, ka nevar neviens pats šo ieraudzīt. Nu gaidījis, gaidījis pļavas bradātājus. Kas ir? Ap pusnakti sagaidījis trīs spārnotas meitas. Tās nolikušas ežmalā spārnus un sākušas pa pļavu dancot. Bet par to laiku ķēniņa dēls klusiņām paņēmis tai jaunākai spārnus, un nosēdies atkal aiz zedeņiem. Labi izdancojušās, šīs gribējušas projām doties un gājušas pēc spārniem, bet jaunākai spārnu nebijis vairs.


 Nu meklējušas, meklējušas, te - itin neviļot - ķēniņa dēls cēlies augšā un gājis meitām klāt. Meitas stipri sabijušās. Bet kad jaunākā ieraudzījusi savus spārnus šim rokā, tad lūgusies, lai atdodot. Tomēr ķēniņa dēls ātrāk nedevis - lai izstāstot, no kurienes tāda esot, tad jā. Šī, nabadzīte, negribējusi, negribējusi teikt, bet kad ieraudzījusi savas abas draudzenes jau aizlaižamies, tad stāstījusi arī. Viņa dzīvojot no mēneša devītā zemē un kalpojot velnam. Labi!


 Nu ķēniņa dēls atdevis jaunākai meitai spārnus un paņēmis tai vietā viņas vilnaini, lai būtu zīme ko tēvam parādīt, ka pļavu nosargājis.


 Rītā parādījis tēvam ķīlas, meitas vilnaini. Tēvs priecīgs bez gala, ka nu vienreiz zinot, kas tie tādi, kas pa pļavu bradā. Bet ķēniņa jaunākais dēls stipri gribējis vēl reiz redzēt to meitu, un tādēļ apņēmies iet uz devīto zemi. Tikai viena ķibele: kas pateiks, kur šī zeme ir?


 Neko darīt, gājis vaicāt vienai raganai. Tā bijusi valdniece par visiem zvēriem. Ragana sasaukusi visus zvērus, bet tie arī nezinājuši devīto zemi no mēneša. Nu ragana devusi padomu griezties pie šās māsas, tā esot valdniece par visām zivīm, un laikam zināšot pateikt.


 Aizgājis uz šo, tā sasaukusi visas zivis, bet neviena nezin nekā. Nu tā ragana atkal devusi padomu griezties pie šās trešās māsas, tā esot valdniece par visiem putniem, un droši vien zināšot pateikt. Aizgājis uz šo raganu, tā sasaukusi visus putnus un jautājusi pēc devītās aizmēneša zemes, bet putni visi cietuši klusu. Te - pēc brīža - viens vecs krauklis atsaucies, ka šis zinot gan tādu zemi, priekš trim gadiem esot bijis tur.


 Nu ķēniņa jaunākais dēls palicis priecīgs un sasolījis vecenei (raganai) labu maksu, lai liekot krauklim viņu aiznest uz minēto zemi. Labi! vecene mierā. Un tad ķēniņa dēls sēdies kraukļam mugurā. Krauklis pacēlies gaisā un skrējis ar nesamo uz devīto aizmēneša zemi. Trīs gadi saskrējis un tad tikai sasnieguši tālo zemi.


 Ķēniņa dēls nu iegājis velna dzīvoklī un saticis savu meklējamo. Šīgauži lūgusies, lai atstājot pili, jo še dzīvojot velns, un kā tas nākšot, tā šo tūliņ saplosīšot. Bet šis atbildējis, lai tikai nākot, gan sarau(stī)šot velnu gabalos! Un tur velna istabā bijuši divi akmins trauki: vienā bijis stipruma ūdens, otrā nestipruma. Ķēniņa dēls sadzēries stipruma ūdens un ielējis nestipruma ūdeni tai vietā.


 Te pēc brīža atnācis velns savā istabā un sacījis: istabā esot kristīta cilvēka smaka. To sacījis, velns klupis pie stipruma trauka klāt un sadzēries, lai dūša tiek, bet iedzēris ielieto nestipruma ūdeni un palicis gauži nestiprs. Ķēniņa dēls, kas par visu to laiku bija paslēpies, nu izvilcis zobinu un nocirtis velnam galvu.


 Meita vareni priecājusies, ieraudzīdama velna galvu ķēniņa dēlam rokā. Bet ķēniņa dēls ņēmis skaistuli līdz, sēdinājis kraukļam mugurā un devies mājā, kur tad apprecējis pārvesto un sadzīvojis laimīgu mūžu.


# Suns par vilka kurpnieku
*Difficulty: 0.0039*


Reiz vienās mājās bijis vecs, vecs suns. Tas bijis jau savu mūžu izkalpojis saimniekam un nekur vairs nederējis. Vienu dienu saimnieks noteicis: «Kur lai tādu vecu maitu liek, jādzen tik mežā,» un padzinis šo no mājām.


 Suns, nabadziņš, gājis arī, ko lai citu dara , ka dod ar koku pa muguru. Tas aiziet mežmalā, noguļas saulītē un domā,


 Te vilks klāt un prasa, ko šis te darot. Suns atsaka, ka taisot kurpes. Esot kājas stīvas, nagi tādi aplupuši, un bez kurpēm vairs nekur nevarot dēties.


 Nu vilks sāk gudrot, ka viņam taču arī nagi pavisam paputējuši, viņdien uzgājis uz ledus un tik tikko nepagāzies. Prasījis sunim vai viņš šim arī nevarot kurpes pataisīt. Jā, varot arī, suns atbildēja, tikai tad šim vajagot atstiept labi dūšīgu jēru. «Tas nekas,» vilks atsaka un aiziet - rītā būšot jērs klāt.


 No rīta arī vilks atnesis lielu aunu un prasījis, kad kurpes būšot gatavas. Suns atbildējis, lai nākot pēc trim dienām, tad būšot gatavas. Labi, vilks nogaidījis trīs dienas un nāk pēc kurpēm. Bet ko nu suns? Tas pa to laiku aunu apēdis, bet no kurpēm vēl ne jaudas. Atnāk vilks, un suns saka: «Vai, draugs, tā āda gan nekur nederēja, uz liesti stiepjot, saputēja, ko tu būtu iesācis ar tādām kurpēm.»


 Vilks nu nolaizās vien — viņam taču arī labi būtu smēķējusi dūšīgā auna gaļa, bet ko tu darīsi, kas paspēlēts, tas pazaudēts. Suns nu saka, ka šis kurpes varot gan iztaisīt atkal pēc trijām dienām, bet tad lai labāk pagādājot kādu treknāku teļu — tam esot tā kā drusku stiprāka āda nekā aunam.


 Vilkam kurpes arī gribas kā neprātā, un tas otrā dienā atkal pie suņa klāt ar īsti treknu un dūšīgu teļu. Nu suns nosaka atkal, lai pēc trijām dienām vilks nāk kurpēm pakaļ, tad būšot gatavas.


 Trešā dienā suns visu teļu apēdis, bet no kurpēm atkal nekā.


 Atnāk vilks, un nu suns lūdzas tāpat kā pirmā reizē — āda saputējusi gabalu gabalos, uz liesti stiepjot, kā lai tur kurpes iztaisa? Un tādām kurpēm, kādas šim vajagot, no teļa ādas arī nekas nevarot iznākt, tur vajagot labi dūšīgu kumeļu. Vilks sola pagādāt arī kumeļu, bet tad nu gan tā kā kurpes būtu. Jā, suns apgalvo, ķepu pie pieres sizdams, ka no kumeļa ādas kurpes būs uz patenti.


 Nu vilks aiziet atkal un otrā dienā atstiepj īsti brangu kumeļu, jau apkalts arī. Suns nu nosaka, ka trešajā dienā kurpes būs gatavas, un tā vilks atkal aiziet.


 Pēc trijām dienam vilks jau itin agri klāt un prasa sunim kurpes rokā.


 Suns atkal visu kumeļu apēdis — nagi vien palikuši. Tas, nabadziņš, tīri sabijies, vilku tik agri pie sevis ieraudzīdams, un pavisam apjucis. Te uz vienu reizi tas paskatās uz kumeļa nagiem, un tam padoms uzreiz rokā — tās taču pirmā numura kurpes. Devis vilkam, lai mauc tikai kājās, arī paslidināties ar tām varēšot.


 Vilks nu priecīgs kā neprātā un sper arī kurpes kājās. Uzsper kājās un tūliņ ies uz ledu slidināties. Bet kur tad tu, puis, ar šitādām kurpēm uz ledu laidīsies? Kā kāpj pirmo soli uz ledus, tā tūliņ izplešas kājas katra uz savu pusi, un vilks netiek vairs no vietas.


 Nu lūdzis suni, lai tas nākot palīgā tikt no ledus zemē. Suns pieskrējis, paķēris aiz čupras un rāvis erceniski pa ledu pāri, lai tikai šis labi izslidinās.


 Bet turpat gadījušies meža braucēji. Tie noskatījušies, kā suns vazā vilku pa ledu, un nodomājuši, ka vecais suns grib vilku nokost, bet nevar aiz liela vecuma. Malkā braucēji nu steigušies sunim palīgā un novietējušivilkam ribas īsti pa krietnam.


 No tā laika saimnieks ņēmis suni atkal atpakaļ pie sevis un turējis līdz pašam vecumam.



# Vakars, Pusnakts un Gaisma
*Difficulty: 0.0039*


Velns reiz nozadzis kādam valdniekam meitu un aiznesis to uz augstu, augstu kalnu. Tanī kalnā bijusi ala un alas dibenā zelta pils. Velns ieslēdzis šinī pilī nozagto meitu un nelaidis to vaļām.


 Pēc laba laika valdnieks izzinājis, ka viņa meita tur ieslodzīta. Viņš sūtījis savus trīs vīrus -Vakaru, Pusnakti un Gaismu, lai meitu atpestītu. Pa priekšu gājis Vakars ar velnu cīnīties, bet tas nevarējis viņam klāt tikt. Tad gājis Pusnakts, bet tam tāpat izgājis. Beidzot gājis Gaisma uz savu laimi. Aizejot Gaisma iedūris smiltīs savu nazi un teicis: "Ja nazis rūsēs, tad būšu miris, bet, ja viņš uzturas spožs, tad gaidiet mani mājā!" Uz ceļa Gaisma saticis vecu vīriņu, kuram prasījis, vai nezinot pateikt, kā velnam piekļūt. Vīriņš atteicis: "Kāp kalnā, lien alā, apgāz vārtus, tad piekļūsi!"


 Gaisma uzkāpis kalnā, atlauzis vārtus un iekļuvis zelta pilī pie meitas, bet velns tai brīdī nebijis mājā. Meita sagaidījusi Gaismu ar lielu prieku un pamācījusi, lai tik gaidot otrā istabā, gan jau velns drīzi pārnākšot. Pēc laba brīža velns pārradies un tūdaļ prasījis, kas esot uzlauzis vārtus? Mieta brīnījusies: "Kas tad nu varēja uzlauzt? Vai tad tev kāds pretinieks maz ir?""Ir gan!" velns atteicis, "Gaisma mans vienīgais pretinieks, bet par to nekas, te viņš nekad neiekļūs. Ne zvirbulis viņa smaku te neatnesīs."


 Bet pašā tai brīdī Gaisma iznācis no otras istabas ar savu zobinu un iedzinis velnu līdz ceļiem zemē. Velns turējies, cik jaudājis, tomēr nelīdzējis. Gaisma to iedzinis pavisam zemē un nodūris to ar zobinu. Un tūliņ zelta pils cēlusies kalna galā. Gaisma paņēmis valdnieka meitu pie rokas un pārvedis pie tēva.


# Lācis par precinieku
*Difficulty: 0.0039*


Reiz dzīvoja viens ķēniņš ar savu sievu un vienu meitu. Pēc kāda laika viņa sieva nomira. Ķēniņš apprecēja citu sievu, kurai jau bija meita. Viņas meita nebija tik skaisti ģērbusies kā ķēniņa meita, tādēļ viņa Ķēniņa meitu ļoti apskauda.


 Drīz ķēniņš aizbrauca ar saviem ļaudīm karā. Mājās palika tikai pamāte, tās meita un ķēniņa meita. Pamāte nu atņēma ķēniņa meitai visas viņas drēbes, un vienu pašu lika kalpam aizvest uz mežu un tur nokaut. Bet kalps nonācis mežā, iežēlojās par sava kunga meitu, atstāja dzīvu un palaida mežā, tikai pieteikdams, lai viņa uz pili atpakaļ vairs nenāk, jo tad viņam klāsies slikti.


 Meitene, nezinādama, kurp iet, gāja arvienu dziļāki mežā iekšā. Paskatījusies uz augšu, tā ieraudzīja, ka viņai līdzi nāk tas mazais putniņš, kas tai bija mājās, un kurš mācēja runāt. Piepeši tā atcerējās, ka viņa ir aizmirsusi istabā uz loga aiz puķu podiņa savu zelta gredzentiņu, vienīgo mantu, ko pamāte nebija atņēmusi. Meitene sāka raudāt, bet putniņš to mierināja un teica, lai neraudot, ka viņš gredzentiņu atnesīšot, tikai lai neejot prom no šīs vietas. Meitene tā arī darīja. Kad viņa bija jau kādu laiku sēdējusi, tā izdzirda aiz sevis troksni.


 Atskatījusies tā ieraudzīja vairāk lāču nākam, no kuriem vienam bija zelta vaiņags galvā. Meitene gribēja bēgt, bet atcerējusies putniņam doto solījumu, tā palika sēžot. Lāči pienāca klāt un pirmais tai bargi jautāja: "Ko tu te meklē un kas tevi te atveda?" .


 Tad meitene tam visu izstāstīja, kas viņa ir un kā viņa te nokļuvusi. Tad lācis sacīja: "Ja tu esi ķēniņa meita, tad tev vajaga būt mazam zelta gredzentiņam. Ja tev tāda nebūs, tad es tevi saplosīšu - par to, ka esi stāstījusi netaisnību."


 Meitene satrūkās, jo viņa zināja, ka gredzena tai nav klātu. Tikko lācis gribēja tai pieskarties, tai iekrita klēpī mazais zelta gredzentiņš, kuru putniņš pašlaik bija atnesis. Ķēniņa meita parādīja mazo gredzentiņu un nu lācis atzina viņu par īstu ķēniņa meitu, un paņēma līdz uz savu pili.


 Ilgu laiku nodzīvojusi, tā sāka domāt arī par savu tēvu. Tad viņa dabūja dzirdēt, ka tēvs esot jau no kara mājās. Viņa lūdza lāci, lai atlaiž to uz mājām. Lai gan lācis viņu prom laist negribēja, tomēr viņš beidzot paklausīja viņas lūgumu. Viņš iejūdza ratos skaistākos zirgus, iesēdināja tur ķēniņa meitu un arī pats pavadīja to kādu gabalu. Pēc atvadoties, tas žēli kauca un luncinājās ap meiteni. Ķēniņa meitas sirds iežēlojās, un atvadoties tā viņu noskūpstīja.


 Tanī acumirklī, tikko tas bija noticis, lielais lācis pārvērtās par skaistu princi, un citi lāči par viņa kalpiem. Nu viņš bija ļoti pateicīgs ķēniņa meitai par to, ka tā bija viņu izglābusi no apburšanas. Tūliņ viņš sēdās ratos tai līdzās un brauca uz pili, lai prasītu pēc viņas rokas.
 Atbraukusi uz pili, meita izstāstīja visu savam tēvam, ko pamāte tai bija darījusi. Tēvs bija ļoti sadusmots un padzina pamāti ar visu savu meitu no pils. Drīz pēc tam tika svinētas ķēniņa meitas kāzas ar jauno princi. Un viņi dzīvoja laimīgi līdz šai dienai.

# Padoms maksā naudu
*Difficulty: 0.0039*


Ķēniņam bija skaista, godīga meita. Viņa nāk jau drīz pāri tiem gadiem, kad vajadzētu būt jau apprecētai, bet vēl viņa nemaz nedomā par precībām. Gan jāj precinieki visvisādi un dažādi, gan ķēniņu dēli no apkārtējām zemēm, gan augstmaņu dēli no pašu zemes, bet šī neņemas nevienam pretim. Gan tēvs un māte izrunājās, izbrēcās viņai apkārt - ko viņa gan domājot sagaidīt, pašu Dievu no debesim? - Gan palikšot veca meita un tad gan redzēšot, kur tad šī iešot. Bet ķēniņa meita tik nē un nē - viņai vēl tāds nav gadījies, kādu viņa gribot.


 Nu ķēniņš viņai virsū, kādu tad šī īsti gribot - bagātu? smuku? gudru? Visvisādi jau esot bijuši, kādēļ viņa neesot ņēmusi, kāds patīk?


 "Ne es gribu bagāta, ne smuka, ne gudra, ne arī tāds ir bijis, kādu es gribu. Precēšu tikai to, kas tāpat domā kā es."


 "Kā tad tu zināsi, kas tāpat domā, kā tu?"


 "Es uzdošu trīs mīklas, kas viņas atminēs, tas tāpat domās kā es, pie tā arī iešu."


 Ķēniņš arī ar mieru. Viņš liek izziņot pa savu un apkārtējām valstim, ka visiem neprecētiem vīriešiem jānāk uz pili minēt mīklas un kas uzminēšot - lai viņš būtu bagāts, vai nabags, zems vai augsts, vai kautkāds - tas dabūšot viņa meitu par sievu.


 Turpat tanī valstī bija nabags malkas cirtējs. Viņš dzīvoja ar savu sievu un dēlu atsevišķi no citiem, mežā mazā būdiņā. Abi vecie jau nāca labi gados un sāka skubināt dēlu, lai tas ejot tautās un pārvedot sev līgaviņu, citādi šie nomiršot un viņš palikšot viens pats. Dēlam tas nemaz netika, bet ko darīt? Tēvs, māte jāklausa.


 Viņš paņem kukuli maizes līdz un iet uz precībām. Kādu gabalu gājušam, viņam nāk pretim vecs sirms vīriņš un lūdz kādu kukulīti maizes. Dēls atdod savu maizes kukuli un griežas atpakaļ uz mājām, bez maizes tālāk nevar iet. Vecais vīriņš viņam pateicas par maizi un saka: "Divi kungi ir pasaulē - Dievs debesīs un cilvēks pats!"


 Māte un tēvs neļauj dēlam mieru, lai viņš ejot pa otru reizi, bet nu vairs ne pa ceļu, kur vecais vīriņš viņam prasījis maizes. Ar skābu prātu dēls bāž atkal maizes kukuli kulē un iet pa citu ceļu sev līgavas meklēt. Netālu tikušam, viņam nāk atkal tāds pats sirms vecs vīriņš pretī, kā pirmo reizi, un lūdz atkal viņa maizes kukuli. Dēls atdod atkal un griežas atpakaļ uz mājām. Vecais vīriņš pasaka paldies par maizi un piemetina: "Visdārgākais pasaule ir patiesība!"


 Māte un tēvs sāk dusmoties par dēlu, ka tas ar precību nekur netiek. Vēl viņi grib reiz izmēģināt, vai tad viņš sievu it nevarēs dabūt. Viņi iedod dēlam trešo kukuli ceļa maizes, bet nu cieti piekodina maizi nevienam ceļā neatdot.Dēls iet trešo reizi pa citu ceļu meklēt sev līgaviņu. Bet kā par brīnumu, nāk atkal tāds pats vecs sirms vīriņš viņam pretī, kā abas pirmās reizes, un lūdz atkal viņa maizes kukuli. Dēls domā: "Dot? Nedot? Kā lai nedot, viņš jau prasa?"


 Viņš atdod kukuli vecajam vīriņam un iet uz mājām. Vecītis vēl viņam nosauc no pakaļas: "Vislaimīgākais ir, kas otram var palīdzēt!"


 Nu ir tēvs, māte atzīst, ka dēlam nav vēlēts precēties. Pa kuru ceļu tik viņš iet, visur ir priekšā un atņem viņam ceļa maizi. Viņi dzīvo tāpat uz priekšu kā līdz šim trijatā vien.


 Te kādu dienu atnāk ziņa, ka malkas cirtēja dēlam arī jāiet uz ķēniņa pili minēt mīklas. Kad jāiet, jāiet, ko tur var darīt. Viņš iet. Pie pils sapulcējušies ļaudis kā mežs un gaida uz mīklām. Iznāk ķēniņa meita uz lievenēm un uzdod mīklu: "Cik kungu ir pasaulē?"


 Nu min un skaita visi, ka murkšķ vien, bet neviens nevar atminēt. Cits saka šo, cits to, bet kā nav, tā nav. Daži jāj tik vēl patlaban skaitīt. Mūsu malkas cirtēja dēls domā: "Vecais vīriņš man sacīja, ka esot divi: Dievs un cilvēks pats, jāteic ir, varbūt, ka tā būs."


 Viņš saka un ir atminējis. Otra mīkla ir: "Kas pasaulē ir visdārgākais?"


 Nu min atkal visi. Cits saka - mīlestība, ķēniņa meita atteic, ka tā nemaz neesot pērkama. Cits sauc - nauda, cits - laime, laba dzīve, gods, bet tas viss nav. Malkas cirtēja dēls saka, kā vecais vīriņš teicis : "Visdārgākais pasaulē ir - patiesība!"


 Jā, viņš atkal atminējis. Ķēniņa meita uzdod trešo mīklu: "Kas ir pasaulē vislaimīgākais?"


 Visi minas, minas, minstinas- ķēniņš, bagātnieki, tas, kas dabūšot ķēniņa meitu, tas, kas nemaz neesot dzimis un visādi citādi, bet kā nav, tā nav. Pienāk malkas cirtēja dēls un saka, kā vecais vīriņš viņam teicis: "Vislaimīgākais ir, kas var otram palīdzēt."


 Ķēniņa meita viņam gar kaklu apkārt un viņš nu ir brūtgāns. Vecais ķēniņš tūliņ taisa kāzas un jaunais pāris dzīvo baltas jo baltas dienas.




Ernsts Birznieks no Kriša Rozes Dzirciemā. Jkr. III. 69. LP, VII, II, 25, 8, 1.





# Bēgšana ar meitenes palīdzību
*Difficulty: 0.0039*


Reiz valdīja kāds ķēniņš pār lielu valsti, bet tam nebija neviena bērna. Ķēniņš un ķēniņiene par to bija ļoti noskumuši un lūdza Dievu, lai viņš tiem dotu kādu bērnu.


 Kādā dienā izgāja ķēniņš tuvējā mežā pastaigāties. Laiciņu gājis, tas skatījās visapkārt un nezināja vairs nemaz, kur viņš bija. Viņam rādījās mežs pagalam svešs un tas noprata, ka bija apmaldījies. Viņš iztrūkās un gribēja ceļu atrast, bet jo vairāk tas pūlējās, jo dziļāk iemaldījās mežā. Piekusis tas beidzot apsēdās uz kādu celmu un nezināja vairs, ko iesākt.


 Te tas ierauga vīru, kas tam tuvojas. Šis pienācis prasa ķēniņam, ko te darot? Ķēniņš izstāsta savu klizmu un lūdz, lai izvedot viņu uz ceļa, kā varot mājā tikt. Vīrs pasmejas un saka, ka par velti to nedarīšot, bet parādīšot ceļu, ja ķēniņš viņam to atdošot, ko mājā pirmo satikšot. Ķēniņš pārdomāja, ka viņam mājā pārnākot, viņa šunelis būs, kas pirmais tam pretim nāk. Žēl gan bija viņam šuneļa, bet ko darīt? Savu galu acīm redzēdams, kad mežā jāpaliek, ķēniņš apsolās prasījumu izpildīt. Kad svešais vēl bija noteicis, kad un kur lai to novedot, kas šodien pirmais pretī nākšot, tad tas uzveda ķēniņu uz ceļu, pa ko viņš drīzi sasniedza savu pili.


 Ķēniņam pilī ieejot, nāca tam vecmāte pirmā pretī, nesdama ķēniņa dēliņu, kas pa to laiku bija piedzimis, kamēr ķēniņš bija mežā bijis. Liels prieks nu bija ķēniņam par puisēnu, bet ne mazāks tas žēlums, domājot, ka viņam tas jāpazaudē. Nevarēdams bēdas viens pats nest, ķēniņš izteica tās ķēniņienei, izstāstīja tai, kā tam gājis mežā un ka nu viņu vienīgais prieks būšot velnam jāatdod. Ķēniņiene mierināja viņu un teica, lai raugot to saimnieku pierunāt, kas turpat tuvumā dzīvoja, un kam gluži tai pašā laikā bija meitiņa piedzimusi, ka tas savu meitiņu dotu viņa dēla vietā.


 Ķēniņš runāja ar saimnieku, bet sākumā tas negribēja par to nekā dzirdēt, tomēr, kur pats bija nabags, bērnu labs pulciņš un ķēniņš solīja labu grasi, tas ļāvās beigās pierunāties un atdeva ķēniņam savu meitiņu. Šis nu viņu nodeva noliktā laikā un vietā velnam, kas ar to aizskrēja kā viesulis.
 Kad ķēniņa dēls bija uzaudzis un dabūjis zināt, ka saimnieka meita par viņu velnam nodota, tad tas par to vien domāja, kā izpestīt meiteni no velna nagiem. Princis izteica ķēniņam, ko apņēmies. Gan vecāki tam bija pretī, gan sacīja mīļus vārdus, bet princis palika pie sava nodoma, atvadījās no vecākiem, apvilka prastas drānas, paņēma kādu pūru zirņu un gāja tai pašā mežā, kur savā laikā viņa tēvs bija apmaldījies.

 Gāja, gāja - beigās princis satika velnu. Šis princim uzprasa: "Ko meklē?"


 "Darba!"atteic princis, jo saimnieks esot viņu padzinis. Velns tam piesola darbu un ved viņu līdzi uz savu māju. Princis, velnam no pakaļas iedams, kaisīja arvienu zirņus, lai zinātu pēcāk ceļu uz māju. Garu ceļu gājuši, tie nonāk pie liela akmeņa. Tas atdarās uz velna sauciena un viņi iekāpj dziļā gaņģī, kas ved uz velna valsti. Gaņģim cauri gājuši, tie iznāk citā, kailā, ļoti nepatīkamā pasaulē, kur neredzēja neviena kociņa, ne upītes, ne dzīvnieka, viss bija kluss kā izmiris. Beidzot tie nonāk velna mājā. Ieejot iekšā, princis ieraudzīja jaunu, skaistu meiteni, kas to zīmēja par savu glābēju. Velns princim, kā jau savam puisim, ierādīja kambarīti, kur gulēt, un noteica, ka lai vēlāk pie viņa ienākot, viņš noteikšot tam darbu uz rītu. Princis sāka ar meitu sarunāties, izstāstīja tai, ka meita viņa dēļ atvesta pie velna un viņš nācis to izpestīt. Meita domāja, ka bēgt gan grūti nākšoties, bet ka tomēr būšot jāmēģina.


 Tā izrunājies, gāja princis, kā bija nosacīts, pie velna darbu prasīt. Velns teica, ka tam rītu viegls darbs, būšot jāgana melns teļš, kas stallī. Princis iznāca no velna priecīgs un stāstīja meitai, cik viegli tam rītā būšot. Bet tā teica, ka viņš teļu ne mūžam nenoganīšot, tas pāri minūtēs apskrejot visu pasauli. Meita, zinādama viņa stiķus, varēja princim palīdzēt, viņa iedeva tam savādu diega kamoli un to pamācīja, lai tas vienu galu no diega piesienot pie teļa kreisās pakaļkājas un otru galu pieturot rokā, tad teļš nekur netikšot.


 Princis no rīta tā darīja un patiesi vakarā iedzina savu teļu stallī, priecādamies, ka vienu dienu jau izkalpojis. Viņš iegāja pie velna prasīt rītdienas darbu. Velns brīnējās, ka viņam izdevies teļu noganīt, bet nekā neteica, un uzdeva tamrītā barot viņa ķēvi stallī, tā ka ķēvei netrūktu ēdamā priekšā, un ka nebūtu mēslu pakaļā.


 Princis iznācis stāstīja meitai, kas viņam rītdien jādara. Tā teica, ka ķēve esot tāds bezgala lops, ka pieēdināt viņu nemaz nevarot: ko tai liekot priekšā, to tā aprijot un izlaižot tūliņ cauri: "Še tik vajagot izmanīties. Paņemiet rītu cirvi,"viņa teica, "un liekaties uz staļļa sliekšņa kaut ko tēst - ķēve prasīs: "Kur liksi to, ko tēs?"tad atbildiet, ka "aizķīlēšot šai purnu, lai nevarētu tā rīt."Ķēve palikšot tūliņ mierīga."


 "Princis, no rīta stallī iegājis, nolika ķēvei sienu priekšā, bet nedabūja ne nost atnākt, ka jau tas bija aprīts un cauri izlaists. Nu viņš paņēma cirvi un koku, nosēdās uz sliekšņa un sāka tēst. Ķēve, to redzēdama, prasa, kur ķīli likšot? Princis atteic, ka ar to viņas purnu aizķīlēšot, lai tā tik aplam nerijot. Nu sāk ķēve lūgties, lai to nedarot, viņa vairs nemaz neēdīšot. Likās, ka princis viņai paklausītu, tas atkal nolika ķēvei sienu priekšā, bet viņa visu cauru dienu siena vairs nemaz neaiztika. Princis bija otrudienu izkalpojis.


 Velns manīja, ka meita princim palīdz. Gribēdams par to skaidri pārliecināties, viņš uzdeva princim trešā dienā darbu jo grūtu. Viņam bija nākošā naktī jānocērt birze, jāizlauž celmi, jāuzaŗ, jānoecē, jāiesēj labība, jāizaudzina, jānopļauj, jāizkuļ, jāsamaļ un jāizcep maize citreiz uz brokastu.


 Princim sāka galva riņķī griezties, tomēr viņš nezaudēja cerības, ka tas ar meitas piepalīdzību arī šo darbu pārvarēšot. Viņš tādēļ griezās vispirms pie meitas un izstāstīja tai, ko velns tam uzdevis. Meita atkal sacīja, kas jādara. Velnam bija trīs šķūņi un viņos ielikti viņa nešķīstie gari, vieni par otriem bezdievīgāki. Šo šķūņu atslēgas meita iedeva princim, to pamācīdama, lai viņš uzdodot katram baram savu īpašu darbu. Viss būšot laikā gatavs.


 Princis, kā mācīts, tā arī izdarīja un varēja velnam no rīta pasniegt izcepto maizi. Velns, skaidri redzēdams, ka princis ar meitu turās uz vienu roku, teic, lai abi šodien atpūšoties, viņš tos citu rītu, kad būšot cēlies, salaulāšot.


 Princis nezināja, kā velnam pateikties par tādu nodomu, un neslēpa arī meitai tādas prieka vēstis. Abi bija cieti samīlējušies. Meita izbijusies teica, ka velns negribot vis viņus salaulāt, bet nonāvēt, un ka tāpēc viņiem jārauga bēgot glābties. Nākošu nakti lai princis ejot uz govju stalli un tur nokaujot melno teļu, bet tā, ka viņa māte to nepamanot un neiemaujoties. Tad lai pāršķeļot teļam galvu un izņemot zelta kamolu. Vēlreiz meita piekodināja princim, lai labi uzmanoties. Princis to apsolījās, un izdarījis visu tā, kā meita mācījusi, iedeva tai kamolu, ko tā paslēpa azotē, un nu abi divi devās bēgt.


 No rīta uzmodies, velns sauca savu puisi un meitu, bet kas neatsaucās, tie bija puisis ar meitu. Nu tas izgāja ārā viņus meklēt, bet nekur tos neatradis, viņš pamanīja, ka tie aizbēguši. Velns, pilns dusmu, pieskrēja pie pirmā šķūņa, izlaida no tā garus un sūtīja viņus bēgļiem pakaļ, uzdodams viņus atvest.


 Līdz kā šie sāka skriet, sāka arī meitai kamols azotē kustēties un viņa teica princim, ka nu dzenoties pakaļ. Viņi pārvērtās viens par upīti, otrs par zivtiņu. Gari, līdz šai vietai atskrējuši un nekā vairāk neredzējuši, skrēja atpakaļ un teica velnam, ka vairāk nekā neesot redzējuši kā tik upīti un zivtiņu. Velns sadusmojies brēca: "Jūs muļķi! Jums vajadzēja upīti izdzert un zivtiņu apēst!"


 Nu velns sūtīja otru garu pulku bēgļiem pakaļ. Pa tam bija princis un meita jau labu gabalu uz priekšu tikuši. Zelta kamols sāka atkal kustēties un šie palika viens par rožu krūmu, otra par rozīti. Gari bija klāt un vairāk nekā neatraduši kā tikai uzziedējušu rožu krūmu, tie aizskrēja pie velna atpakaļ un teica tam, ka neesot bēgļus redzējuši, bet tikai ziedošu rožu krūmu.


 Velns tos ļoti sarāja un sūtīja trešo garu baru, briesmīgākos, negantākos, bēgļiem pakaļ, kas pa to laiku jau gandrīz bija nonākuši pie robežu akmeņa, kas šķīra Dieva pasauli no velna valsts. Kamols sāka atkal kustēties, bēgļi palika par knišļiem un laidās pa gaisu. Nešķīstie gari, kas jau bija izmeklējuši visu zemi, bet nekā vairāk neatraduši kā knišļus, griezās atpakaļ un stāstīja velnam, ka nekā vairāk nav varējuši atrast kā tik knišļus. Velns nu nezināja no dusmām vairs ko darīt, bet bēgļi jau bija caur gaņģi cauri un gar akmeni garām Dieva pasaulē iekšā un velnam vajadzēja tukšā atpakaļ iet.


 Princis ar meitu gāja dūšīgi uz priekšu pa ceļu, ko rādīja izkaisītie zirņi, un nonāca laimīgi mājā, ķēniņa pilī, viņu vecākiem par lielu prieku. Nu drīzi turēja varenas kāzas, bet ķēniņš, padzīvojis vīrs, nodeva jaunam princim zemes valdību, un nu visi dzīvoja laimīgi.




# Lūsiņa
*Difficulty: 0.0039*


Reiz dzīvojis brālītis un māsiņa. Viņi bijuši bāreņi un dzīvojuši pie bargas audžumātes, kas viņus visādi spīdzinājusi un mocījusi. Reiz bērni norunājuši bēgt no bargās audžumātes. Kādā tumšā naktī bērni atstājuši mājas un maldījušies pa mežiem un laukiem. Kādā dienā brālītis sacījis:


 «Vai, māsiņ, cik man ļoti gribas dzert. Es dzeršu no šīs govs pēdas.»


 «Nedzer, mīļo brālīt, tu paliksi par vērsīti. Audžumāte tās pēdas apbūrusi,» māsiņa lūgusies.


 Brālītis paklausījis māsiņu, un gājuši tālāk. Bērnus mocījis izsalkums un slāpes. Ceļa malā bijušas iemītas zirga pēdas, kurās bijis sakrājies ūdens. Brālītis atkal gribējis dzert, bet māsiņa lūgusies:


 «Nedzer, mīļo brālīt, tu paliksi par kumeliņu.»


 Brālītis pārvarējis lielās slāpes un paklausījis māsiņai. Gājuši atkal tālāk, ciezdami slāpes un izsalkumu. Ceļmalā brālītis ieraudzījis aitas pēdiņu, pilnu ar ūdeni, un nenocieties, noliecies pie pēdiņas un padzēries. Brālītis palicis par auniņu ar zelta radziņiem. Māsiņa aplikusi valdziņu auniņam ap kaklu un gājusi tālāk.


 Gājusi, gājusi un iegājusi lielā pils dārzā. Atpūtusies dārzā un tad gājusi pilī. Kungam viņa ļoti patikusi, un tas paņēmis viņu par audzēkni. Kungs sūtījis viņu augstās skolās, lai viņa izglītojas. Kad māsiņa bijusi jau liela, kungs viņu apprecējis.


 Viņi dzīvojuši abi nu laimīgi, bet vecajai audžumātei tas nepaticis. Viņa gribējusi viņu laimi izputināt. Kungs aizbraucis uz ārzemēm. Tanī laikā jaunajai sievai piedzimis puisītis. Viņa gulējusi ļoti slima.



 Kādā dienā atnākusi audžumāte un solījusies viņu izārstēt. Vecene izkurinājusi pirti un aizvedusi jauno sievu pērties. No pirts ārā nākot, vecene uzsviedusi viņai virsū lūša ādiņu, teikdama:

«Tev jāpaliek par lūsiņu un jāskrien viss mūžs pa mežu.»


 Jaunā sieva palikusi par lūsiņu un aizskrējusi. Vecene atvedusi savu meitu un ieguldījusi jaunās sievas gultā. Pārnācis mājās kungs un gribējis sievu apsveikt, bet vecene nelaidusi klāt:


 «Ko nu, kungs, viņu traucēsiet, viņa ļoti slima.»


 Kungs netraucējis arī, bet brīnījies un bēdājies - mazais brēcis vienā brēkšanā.


 Reiz auniņš sacījis sulainim:


 «Uzsien to bērniņu man uz radziņiem, es viņu panēsāšu.»


 Sulainis uzsējis, un auniņš aizskrējis mežmalā, sakūris uguni un saucis:


 «Lūsiņ, lūsiņ, tavs bērniņš gauži raud, tavs vīriņš grūti pūš!»


 Atskrējusi lūsiņa, nobridusies līdz pusei rasā, nometusi lūša kažociņu, un sulainis redzējis viņā bērniņa māti. Viņa pabarojusi bērniņu un teikusi:


 «Rīt tu, brālīt, sauc stiprāk, es būšu tālāk aizskrējusi.»


 Viņa uzsējusi bērniņu auniņam uz radziņiem, uzmetusi sev lūša ādiņu, palikusi par lūsiņu un ieskrējusi mežā. Auniņš pārnesis bērniņu mājās.

 Bērns visu dienu gulējis mierīgs, bet vakarā brēcis vienā brēkšanā. Auniņš prasījis atkal, lai uzsien viņam bērniņu uz radziņiem. Sulainis uzsējis un pats steidzies uz mežmalu. Auniņš iekūris uguni un sācis saukt lūsiņu:


 «Lūsiņ, lūsiņ, tavs bērniņš gauži raud, tavs vīriņš grūti pūš!»


 Atskrējusi lūsiņa, nobridusies rasā, nometusi kažociņu un teikusi:


 «Rīt, brālīt, man būs pēdējais vakars, tad es vairs neatnākšu.»


 Pabarojusi bērniņu un atkal aizskrējusi. Auniņš pārnesis bērnu mājās. Visu nākamo dienu bērns gulējis, bet vakarā kliedzis atkal. Auniņš atkal lūdzis sulaini, lai uzsien bērniņu uz radziņiem, viņš panēsāšot. Bērns apklusis brēkt, un auniņš aizskrējis ar viņu uz mežu.


 Sulainis pasaucis kungu un vedis viņu rādīt, kur atrodas viņa sieva. Abi aizgājuši mežmalā, un kungs dzirdējis, kā auniņš sauc lūsiņu. Viņa atskrējusi - nokususi un nobridusies rasā. Kad tā nometusi lūša kažociņu, kungs ieraudzījis savu sievu. Viņš saķēris sievu un turējis aiz pleciem. Sieva palikusi par visādiem briesmīgiem zvēriem, bet viņš tomēr nelaidis to vaļā. Beigās viņa palikusi par sausu zaru. Kungs pārlauzis zaru un pārsviedis pār plecu. Atgriezies atpakaļ, tas aiz muguras ieraudzījis savu sievu.


 Laimīgi visi gājuši mājās. Kungs licis abas raganas nomaitāt. Līdz ar vecās raganas nāvi zudusi burvība, un auniņš palicis par cilvēku. Tagad visi svinējuši lielas dzīres un priecājušies. Visi kopā dzīvojuši laimīgi.


# Garā diena
*Difficulty: 0.0040*


Reiz vecos laikos vienam vīram bijusi muļķa sieva. Vīrs tai vienmēr piekodinājis: "Sieviņ, sieviņ, esi taupīga. Drīz atnāks garā diena, tad vajadzēs ir pārtikas, i apģērba vairāk. Tāpēc tagad vajaga katru kumosu ietaupīt."


 Vienu dienu, vīram mājā neesot, pie muļķes sievas atnācis viens garš nabags un lūdzis dāvanas. Sieva teikusi: "Nē, tev es nekā nevaru dot, man viss jāglabā garai dienai."


 Nabags, redzēdams, ka sieva pamuļķe, apķēries un teicis: "Es jau pats esmu tā garā diena."


 Sieva, to dzirdēdama, atdevusi visu ietaupījumu nabagam. Šis aizgājis priecīgs uz māju.


 Pēc kāda laika atnācis arī vīrs mājā. Sieva priecīgi steidzas vīram pretim un stāsta: "Vīriņ, nupat pie manis bija garā diena, un es tad atdevu visu ietaupīto."


 Vīrs brīnījies, brīnījies: "Kas tā par garo dienu?"


 Bet sieva izstāstījusi, ka tā garā diena bijusi līdzīga cilvēkam un lūgusi dāvanas. Šī gan negribējusi dot, bet tas vīrs teicis, ka viņš pats esot tā garā diena. Vīrs nu sapratis, ka sieva izdarījusi lielu muļķību un sācis šo bārt: "Garā diena jau nav nekāds cilvēks, bet vasarā, tad būs: garāka diena, tad vajadzēs vairāk pārtikas un apģērba, bet tu, muļķe, esi atdevusi visu garam nabagam."


 Vīrs nu bijis briesmīgi noskaities, bet sieva atkal pielūgusies, un šim arī visas dusmas pāri. Sieva atkal klausījusi vīru, un viss gājis pa vecam.


 Vienu dienu muļķā sieva izvārījusi biezputru. Vīra nebijis mājā. Nu viņa ēdusi ar bērniem. Paņem vienu karoti biezputras un ar to skrien uz klēti pamērcēt pienā. Visa bērnu rinda tai pakaļ. Tā nu tie skrien un ēd, skrien un ēd, kamēr pagalam nokusuši, bet paēduši vēl nav. Te ienāk atkal kāds nabags. Tas, redzēdams sievas lielo muļķību, uzprasa: "Ja tu man maksāsi, tad es tev došu labu padomu, kā var ātri paēst."


 Sieva apņemas maksāt, un nabags stāsta: "Atnes tu to pienu uz ķēķi un noliec putrai blakus. Tad tev nebūs ar katru karoti jāskrien uz klēti."


 Šī nu arī tā izdara. Un, redz, drīz vien visi paēduši. Sieva par tik gudru padomu atdod nabagam visu naudu, cik vien ir mājā.


 Nabagam nu ir naudas diezgan, un šis aiziet smiedamies mājā. Bet sieva par tādu mantas šķiešanu saņēma no vīra krietnu sodu.


# Cilvēka radīšana
*Difficulty: 0.0040*


Reiz vienā mājā dzīvojis slinks, slinks puisis un čakla meita. Puisis gulējis uz krāsns, bet meita vērpusi. Ienācis vecs vecītis, tas bijis pats Dieviņš, un prasījis ceļu. Puisis no krāsnsaugšas izstiepis lielu, garu kāju un ar to parādījis Dieviņam ceļu, teikdams: vei, vei, uz to pusi, lai šis ejot.


 Meita nokaunējusies, ka puisis ar kāju ceļu rādījis, paņēmusi Dieviņu aiz rokas, izvedusi ārā un tad ar roku parādījusi, uz kuru pusi jāejot. Tad Dieviņš meitai teicis, ka šai tas slinkais puisis esot jāprecējot, citādi viņam nebūšot apgādnieka, un tas varot vēl nomirt badā.


 No tā laika esot tā, ka slinkie puiši precējoties ar čaklām meitām un čaklie puiši ar slinkām meitām.


 11. K. Strautiņš no 60 g. v. M. Ģērmanes Madonas apr. Mēdzūlas pag. Teikas par Dievu, 102, 137.


# Kā slinkā sieva izārstēta
*Difficulty: 0.0040*


Reiz viens jauns saimnieks gribējis precēties. Viņam nu ļoti patikusi nāburga meita, kas gan bijusi ļoti skaista, bet pavisam slinka. Tā viņš nu sācis prātot, kā to slinkumu varēšot izārstēt. Šim saimniekam bijusi arī viena kūtra ķēve, kas no krietnas pēršanas palikusi naskāka.


 Jaunajam saimniekam, kā jau teikts, patikusi meita, un meitai tāpat arī saimnieks. Sevišķi vēl nopriecājusies meitas māte, ka meitai gadījies tāds labs precinieks.


 Kāzu dienā brūtgāns braucis tīšām ar savu slinko ķēvi uz baznīcu, lai ar to pārvestu savu jauno sieviņu. Pēc laulāšanas viņš mierīgi atļāvis visiem panāksniekiem garām pabraukt, un kad nu kūtrā ķēve maz vien vairs vilkusies, tad sācis to pamācīt ar pātagu. Ķēvei sitot dažs pātagas atsitiens ķēris arī jauno vedeni. Jaunā sieviņa nu prasa: "Kāpēc tu to zirgu tā sit?"


 Vīrs atbild: "Slinkiem citu labāku zāļu nav."


 Kādu dienu pēc kāzām jaunais vīrs ap brokastu laiku ienāk no darbā istabā un atrod savu sieviņu vēl gultā. Viņa nu gan uzliek vīram ēdienu uz galda, bet pati aiziet atkal gulēt. Vīram ēdot, pienāk kaķis un sāk gar kājām glauzdamies ņaudēt. Saimnieks nu bargi uzsauc kaķim: "Kaķi, es tev saku pirmo reiz: paliec mierā! Kad tev teikšu vēl otru un trešo reiz, tad tu redzēsi, kas ar tevi notiks."


 Kaķis šādu biedēšanu neliek vērā un ņaud arvien uz priekšu. Tad saimnieks paķer tam pie kakla un liek pret krāsni, ka tas arī vairāk nekad vairs neņaud.


 Pēc kādām dienām govij rodas teļš. Laiks ir ļoti auksts un teļu noliek istabas kaktā, lai tas drīzāk atžirgtos. Teļš par laiciņu sāk bļaut. Saimnieks to dzirdēdams saka teļam: "Teļš, tu nedrīksti bļaut! Es to neciešu. Es sacīšu vēl otru un trešo reiz, un ja tu vēl neklausīsi, tad tu redzēsi, kas ar tevi notiks."


 Teļš pavēli nesaprot un bļauj vēl arvien. Tad saimnieks sagrāb arī to rokās un liek pret krāsni, ka tas vairs neceļas augšā. Tāpat vēl notiek sunim un pēdīgi gailim, kuri arī pārkāpj trīsreizīgu saimnieka pavēli.

 Jaunā saimniece redz šādu saimnieka īsu tiesāšanu un bargu sodīšanu. Viņa sāk brīnēties un baidīties par vīra triju reižu pavēlēm.


 Otrā dienā pēc gaiļa nosišanas atnāk jaunās saimnieces māte, lai redzētu, kā meitiņai klājas. Kad nu saimnieks redz to pie meitas aizejam, viņš ieiet sānu istabā, lai noklausītos, ko māte ar meitu runā. Māte prasa meitai: "Meitiņ, kā tev nu labi klājas?"


 Meita atbild: "Vai, māmiņ, kad tu zinātu, cik mans vīrs ir sirdīgs. Kad viņš saka pirmo, otru un trešo reiz, tad viņš nosit, ja vēl neklausa. Pirmo nosita kaķi, kas nemitējās pie galda ņaudēt, otru teļu, trešo suni un vakar pat vēl gaili. Man bailes vien metas, ka visu to dzirdu un redzu."


 Māte, to noklausījusies, saka: "Es jau tev teicu: neej pie viņa! Bet tu tik sacīji: viņš tik labs un man ļoti patīk, es tikai viņu gribu."


 Saimnieks, visu noklausījies, ieiet pie abām iekšā. Sievas māte saka: "Labdien, meitas vīriņ!"


 Saimnieks atbild stingri: "Labdien, labdien!"Tad prasa sievai, vai mātei ēst arī esot devusi. Sieva atbild, ka vēl neesot devusi. Saimnieks teic: "Ej tūliņ, dabū ēdienu un pamielo māti!"


 Šī nu arī vairs negaida, ka vīrs sacīs otru un trešo reizi. Kad sievas māte bija paēdusi, tad meitas vīrs tai cieti nosaka: "Nāc nu man līdza!" Sievas māte brīnēdamies atbild: "Vai, meitas vīriņ, kur nu es tev līdza iešu, kur nu tu mani vedīsi?"


 Meitas vīrs turpretī stingri pavēl: "Es tev saku vienreiz un teikšu vēl otru un trešo reizi. Ja tu neklausīsi, tad redzēsi, kas ar tevi notiks."


 Meita nu arī sabijusies paskubina: "Ej vien, memm, ej vien, nesaki nekā pretim!"

 Sievas māte, jau zinādama meitas vīra īsās un stingrās pavēles, iet arī līdzi, kur meitas vīrs to ved. Tā nu abi ieiet dārzā, kur meitas vīrs bija pašu laiku aris. Viņš nomauc savai kūtrai ķēvei sakas, uzmauc tās sievas mātei un dzen to pa vagu. Sievas māte nu žēlojas: "Vai, meitas vīrs, kam tu tā dari?"


 Vīrs atbild: "Gan jau zināsi, par ko!"


 Viņš vēl parāda pātagu un patiešām noar kādas vagas. Tikai tad viņš palaiž sievas māti, lai nu ejot uz māju.


 Mājā prasa sievas tēvs: "Kā nu meitiņai labi klājas?"


 Sievas māte nu raud un žēlojas, ka meitiņai klājoties ļoti slikti. Meitas vīrs esot briesmīgi sirdīgs cilvēks. Lielās dusmās jau esot nositis kaķi, teļu, suni un gaili. Nezinot, kā gan meitiņa ar tādu cilvēku varēšot nodzīvot. Sievas tēvs nu arī pats grib redzēt, vai meitas vīrs patiešām ir tik briesmīgs cilvēks, un pēc dienām noiet znotu apciemot. Kad sievas tēvs ieiet pie savas meitas, tad meitas vīrs atkal klausās sānu istabā, ko tur tēvs ar meitu runās. Sieva atkal stāsta, ka viņas vīrs esot ļoti ātrs un sirdīgs, viņai bailes vien esot, ka šās nenositot. Tēvs atbild: "Nevajaga arī vienmēr gulēt, bet strādāt un paklausīt vīram, ko tas saka. Te jau vairs nevari tā dzīvot, kā pie mums mājā. Ko tu padarīsi, tas jau jums pašiem nāks par labu!"


 Meitas vīrs, noklausījies tēva prātīgo padomu, arī pats ieiet pie abiem iekšā. Viņš nu liek sievai, lai pataisa tēvam labu ēdienu un aizsūta vēl puisi uz krogu pēc šņabja. Labi paēdis, padzēris un ar znotu mīļi izrunājies, sievas tēvs iet atkal uz māju. Kad nu sieva redz, ka vīrs nāk ģenģerēdams uz māju, viņa iet tam pretī un saka: "Jā, jā, es jau domāju, ka tā būs. Ar mani viņš dārzu apara un ar tevi būs noecējis. Tev vecam vīram vairs nav spēka mājā pārnākt."


 Vecais atbild: "Es nezinu ne par aršanu, ne par ecēšanu. Tik to es zinu, ka meitas vīrs ir labs cilvēks, kas mani labi pamieloja un vēl sadzirdīja."


 Tā nu arī meita bija no agrākā slinkuma izārstēta un dzīvoja laimīgi ar savu vīru.


# Ērkšķrozīte
*Difficulty: 0.0040*


Vecos laikos dzīvojis ķēniņš ar ķēniņieni, kuŗiem nebijis neviena bērna. Gan viņi lūguši Dievu un gājuši pie burvjiem un raganām pēc padoma, bet viss tas neko nepalīdzējis. Pēdīgi ķēniņienei tomēr piedzimusi viena meitenīte, un nu abi vecāki bijuši bez gala priecīgi.


 Ķēniņš licis sataisīt lielas kristības un uzlūdzis uz tām ļoti daudz ļaužu. Neaizmirsuši aicināt arī sešas raganas, kas tai valstī bijušas pazīstamas. Kristībās viena ragana vēlējusi jaunai princesei ilgu mūžu, otra lielu skaistumu, trešā bagātību un tā katrai bijusi sava laime ko vēlēt. Tai brīdi atnākusi vēl septītā ragana, par kuŗu ķēniņš ar ķēniņieni nebija nekā dzirdējuši. Tā nu jutusies apvainota un gribējusi par to atriebties. Šī septītā ragana sacījusi, ka sešpadsmit gadu vecumā jaunā princese saduršot pie ratiņa pirkstu un nomiršot. To izsacījusi, svešā ragana atkal aizgājusi. Par laimi sestā ragana vēl nebija sievu laimi vēlējusi un tā nu lūkojusi ļaunās raganas lāstumīkstināt, teikdama, ka princese tad vēl vis nemiršot, bet tikai aizmigšot un gulēšot tā simtu gadu.


 Ķēniņš nu pavēlējis visus ratiņus sadedzināt, kas vien bijuši viņa valstī atrodami. Jaunā princese palikusi ar katru gadu skaistāka, gudrāka un mīļāka, kā jau raganas kristībās bija novēlējušas. Sešpadsmit gadu veca, princese uzkāpusi pils augšā un atradusi tur vienu ratiņu paslēptu. Tādu viņa nekad nebija dabūjusi redzēt un nonesusi to zemē. Kad nu viņa dzirdējusi, ka ar tādu ratiņu varot vērpt, tad viņa arī gribējusi pamēģināt, un viena veca sieviņa viņai arī ierādījusi, kā jāvērpj. Bet vērpjot viņa ievainojusi sev pirkstu, tūliņ atkritusi atpakaļ krēslā un aizmigusi. Līdz ar skaisto princesi aizmigusi arī visa pils. Ap pili drīz vien saauguši lieli ērkšķi, tā ka neviens tur vairs nevarējis tikt iekšā. Gan daži nebēdnieki lūkojuši izcirsties biezajam ērkšķu mežam cauri, bet nevienam tas neizdevies.


 Tā pagājuši ilgi gadi un neviens vairs īsti nezinājis, kas tai ērkšķu mežā atrodas. Ļaudis stāstījuši tikai kādu vecu teiku, kaaiz ērkšķiem esot apslēpta viena skaista pils, kur guļot tik skaista princese, kādas nekur vairs pasaulē neesot. To dzirdējis arī viens ķēniņa dēls, kas visādā ziņā gribējis pārliecināties, vai šiem ļaužu stāstiemir taisnība. Viņš nu sācis cirst caur ērkšķiem ceļu un pēc lielām pūlēm arī izcirties cauri.Viņš iegājis pilī, kur visi ļaudis gulējuši un viss bijis kluss.Pils zālē viņš redzējis lēnkrēslā guļam tik skaistu jaunavu, kādu viņš vēl nekad nebija redzējis. Skaistā jaunava viņam tā patikusi, ka viņš nevarējis vairs atturēties viņu nenoskūpstījis. Taisni tai brīdī bija pagājis simtu gadu un princese pamodusies. Līdz ar ķēniņa meitu pamodusies arī visa pils ar visiem ļaudim. Katrs sācis strādāt savu darbu, it kā nekas nebūtu noticis.


 Nu bijuši visi ļoti laimīgi un turējuši svešo ķēniņa dēlu par savu glābēju. Drīz pēc tam ķēniņa dēls apprecējis uzmodināto ķēniņa meitu, un nu taisījuši lieliskas kāzas.


# Visnoderīgākā lieta
*Difficulty: 0.0040*


Vienam ķēniņam bijušas trīs meitas. Ķēniņš visas mīlējis, bet it sevišķi jaunāko. Māsas par to bijušas skaudīgas un sacījušas: «Viņa tak nekāda sevišķa labuma tēvam nav izdarījusi, bet kāpēc viņš to vairāk mīļo?»


 Ķēniņš, lai parādītu iemeslu, uzdevis visām meitām viņam kaut ko pastrādāt un viņam pasniegt, ko viņas domā par visderīgāko. Vecākā pasniegusi viņam zelta valdības zizli, jo tas ķēniņam esot visnoderīgākais. Vidējā dārgu, izšūtu kreklu. Nākusi arī ķēniņa jaunākā meita un uz koka šķīvja pasniegusi sāli.


 Ķēniņš sadusmojies un izdzinis viņu no mājas. Viņa noderējusi pie viena ķēniņa par pavāru un vārījusi tik garšīgus ēdienus, ka ķēniņš viņu ļoti ieredzējis. Reiz pie ķēniņa bijušas viesības — un atnācis arī tas ķēniņš, kura meita te bijusi par pavāru.


 Kad visi atsēdušies pie galda, pavāre ienesusi savam tēvam viņa gardāko ēdienu. Tas sācis ēst, bet tad uzlēcis no krēsla un kliedzis: «Kas tā par būšanu? Tas ēdiens pavisam bez sāls, lai atnāk pati ēdiena vārītāja!»


 Ķēniņa jaunākā meita ienākusi, nostājusies savam tēvam pretī un teikusi: «Vai tu, tēvs, mani vairs neatceries, kad teici, ka ķēniņam sāls neder, un izdzini mani no savas pajumtes? Tagad tu redzi, ka sāls arī tev noderīga!» Ķēniņš pazinis savu meitu, visu atcerējies, apkampis to un lūdzis piedošanu. Ķēniņa meita pārģērbusies, un nu dzīres turpinājušās līdz otrai dienai. Visi priecīgi braukuši katrs uz savu pili.


 No tās reizes ķēniņš savu jaunāko meitu mīlējis vēl vairāk.


# Meitene, kas savus brāļus meklē
*Difficulty: 0.0040*


Reiz dzīvoja ķēniņš, kam bija divpadsmit dēlu, un visi viņi bija stipri un skaisti. Bet šim ķēniņam nebija nevienas pašas meitas. Reiz viņš sevī apņēmās: "Ja man piedzimtu meita, es nokautu visus dēlus."


 Viņa valstībā dzīvoja viena ragana, viņa nevarēja ķēniņa dēlus ieraudzīt, un šī nu izgādāja, ka ķēniņiene nāca atkal cerībās. Viens no pils ļaudīm to dabūja zināt, un viņam palika ķēniņa dēlu ļoti žēl. Viņš tos izveda no pilsētas, ieveda dziļā mežā un sacīja: "Ja jūs še no kāda augsta koka redzēsit ķēniņa tornī baltu karogu, tad jūsu mātei būs dēls un jūs varat griezties atpakaļ, bet ja redzēsit sarkanu, tad būs meita - ja jūs tad atnāksit mājā, tad jūs nokaus."


 Ķēniņa dēli kāpa pēc kārtas vienā augstā kokā un skatījās uz torni. Tā pienāca kārta arī jaunākajam brālim, tas uzkāpa kokā un iesaucās: "Sarkans karogs!"


 Tagad viņi iegāja vēl dziļāki mežā un nonāca pie vienas istabiņas, kurā dzīvoja kāda vecene. Pie tās vecenes viņi apmetās uz dzīvi. Bet šī vecene bija tā pati ragana, kas viņus neieraudzīja.


 Brāļi gāja katru dienu medībās un norunāja nokaut katru sievieti, kas tik kritīs viņu rokās, tikai veceni nosprieda neaizskart.


 Ķēniņa meita, viņu māsa, izauga par to laiku liela un aizgāja pasaulē meklēt savus brāļus. Viņa nonāca arī tai pašā mežā. Gāja, gāja - pēdīgi nonāca pie istabiņas un iegāja iekšā. Tai dienā bija mājā mazākais brālis, kuru sauca par arkulīti. Viņš pazina māsu pēc zelta zvaigznes pierē un nenokāva vis viņas, bet gan padzirdīja un paēdināja. Vakarā viņš to paslēpa apakš apgāztas baļļas un brāļi viņas nemaz nepamanīja. Rītā, kad brāļi jau bija aizgājuši, ķēniņa meita izgāja dārzā un ieraudzīja tur divpadsmit skaistas puķes. Viņa tās sāka raut. Viņa vēl nebija paspējusi visas noraut, kad atskrēja mājā visi brāļi, pārvērtās par melniem kraukļiem un aizlaidās.


 Atnāk ragana un saka: "Tu vari brāļus izglābt, ja pieci gadi no vietas ne runāsi, ne smiesies. Bet ja tikai vienu vārdu sacīsi vai pasmiesies, tad viņiem būs jāmirst."


 Ķēniņa meita tikai palocīja galvu un iegāja mežā. Ragana turpretī berzēja no priekiem rokas un domāja: "Tagad gan ies bojā ne tikai brāļi, bet arī māsa."


 Tā ķēniņa meita staigāja pa mežu veseli četri gadi, bet piektā gadā viņai iznāca satikties ar vienu jaunu ķēniņu. Viņa tam ļoti patika, un viņš to apņēma par sievu, lai gan viņa nerunāja neviena vārda,


 Bet ragana dabūja par visu to zināt. Viņa pārvērtās par Smalku kungu un nonāca pie jaunā ķēniņa. Ķēniņš, nekā nezinādams, pieņēma svešo kungu pie sevis. Tas tagad lūkoja ķēniņam iestāstīt, ka viņa sieva esot ragana un tādēļ arī nerunājot un nesmejoties. No iesākuma ķēniņš neticēja, bet tad sāka domāt: "Varbūt, ka ir arī taisnība."


 Pēdīgi ķēniņš ir tomēr pierunāts, un viņš nospriež savu sievu sadedzināt, kā jau raganu. Svešais kungs tikai vēl pamudina ķēniņu pasteigties ar sodu, ka ragana ļaudis uz dumpi nesamusinot. Ķēniņš arī jau ir nolicis soda dienu.


 Tai dienā bija taisni pagājuši pieci gadi no tā laika, kur ķēniņienes brāļi bija pārvērsti par kraukļiem. Svešajam kungam bija uzdots gādāt, ka sods tiek izpildīts. Nu tika krauts sārts, bet ļaudīm tomēr neizdevās sakraut drīzumā malku, lai tie steidzās kā steigdamies. Tikai vēl ap pusdienu sārts bija gatavs. Ķēniņš pats skatījās pa savas pils logu, kā viņa sievu dedzinās. Svešais kungs arī skraidīja ap ķēniņu, šo to stāstīdams, lai tikai ķēniņš varbūt neatceltu sava soda.


 Jau pielaida sārtam uguni un malka jau sāka stipri degt, kad piepeši atlaidās divpadsmit kraukļi un nodzēsa uguni ar saviem spārniem. Kad uguns nodzisa, viņi tūliņ palika par cilvēkiem. Tagad ķēniņiene iegāja pilī ar saviem brāļiem, sāka runāt un izstāstīja visu ķēniņam. To dzirdēdama, ragana, kas bija par kungu pārvērtusies, lielās dusmās spēra ar kāju pie zemes, tā ka pati ielīda zemē un tai vietā tikai dūmi vien nokūpēja.


 Ķēniņš ar ķēniņieni nu dzīvoja laimīgi.


# Kaķis un pele
*Difficulty: 0.0040*


Senos laikos kaķis ar peli dzīvojuši kopā kā vīrs ar sievu vienā mājā. Kaķis gājis uz lauku medīt, un pelīte taisījusi ēdienu, cepusi gaļu un vārījusi putru. Pelīte bijusi laba un taupīga saimniece, un kaķis bijis ar viņu ļoti mierā. Reiz viņi abi kopā norunājuši iekrāt kaut ko arī bada dienām.


 Bet ko nu krāt? Pelīte sadomājusi, ka vislabāki būtu taukus krāt. Labi! Nu pelīte sākusi pa drusciņai vien lasīt taukus un krāt podiņā. Pēdīgi viņa piekrājusi pilnu podiņu, apsējusi ar platu kļavas lapu, un abi ar kaķīti aiznesuši uz mežu un paglabājuši biezos krūmos.


 Atnākusi ziema, kaķis vairs nekā nevarējis lauka samedīt, un mājas krājumi arī beigušies. Palikuši tikai vairs miežu plāceņi, kuri gan patikuši pelītei, bet kaķim gribējies gaļas un tauku.

 Domājis, domājis — pēdīgi teicis pelītei: «Vai zini ko? Iedod man vienu plāceni, šodien man jāiet kristībās!» Pelīte iedeva kaķim plāceni, un tas atkal ar līkumu aizlingoja uz tauku podiņu. Garšīgi saēdies, pārnāk ap pusnakti mājā. Pelīte jautā: «Kas tad ir tavs krusta bērns, dēls vai meita, un kādā vārdā viņu nokristīja?» Kaķis atbild, ka esot dēls un esot nokristījuši par Iesācīti.


 Paiet pāra dienas, un kaķim atkal gribas tauku. Pārnācis no lauka, viņš saka: «Man atkal otram kaimiņam ir piedzimis dēls, un mani lūdz kūmās. Iedod man, pelīt, vēl vienu plāceni!»


 Pelīte iedeva kaķim plāceni, un tas atkal ar līkumu aizlingoja uz mežu, kur atradās tauku podiņš. Kad nu viņš, labi paēdis, pārnāk mājā, pelīte atkal prasa: «Kāds nu šoreiz krustdēlam vārds?» — «Pustukšītis,» atņurd kaķis it kā iedzēries, uzkāpj uz krāsns un guļ.


 Paiet vēl kāds laiciņš, un kaķim jau atkal iegribas tauku. Viņš pieiet pie pelītes un saka: «Man trešajam kaimiņam piedzimis dēls, un mani lūdz kūmās. Iedod man vienu plāceni!»


 Pelīte iedeva kaķim plāceni, un tas nu atkal met savu līkumu uz tauku podiņu. Šoreiz viņš izēd visus taukus, nolaizās un iet lēnām uz māju. Pelīte atkal prasa: «Nu, kā tad tavu krustdēlu sauc?» — «Iztukšītis,» īsi atņurd kaķis un kāpj uz krāsns sildīties. Šoreiz ārā bija drusku aukstāks un viņam ķepas bija nosalušas. Aukstums nu arī vairs neatlaidās.



 Mazie kustonīši bija sabēguši savās alās un lielie nebija pa kaķa spēkam. Pagāja vēl kādas dienas, un kaķa klētī nebija vairs ne gaļas, ne plāceņu. Ēst gan gribas, bet kur ņemt? Bēdājās viens, bēdājās otrs, bet pēdīgi pelīte iesaucās: «Ko tur bēdāties? Mums taču mežā ir tauku podiņš. Iesim turp, ēdīsim taukus un kādu laiku būsim paēduši!»
 

 Nu iet abi uz mežu, skatās — podiņš tukšs. Pelīte iztrūkusies jautā: «Kur tad tauki palikuši?» Nu tik viņa sāk pārdomāt arī par kristībām, uz kurām kaķis gājis ar plāceņiem. Žēlodamies viņa pārmet kaķim: «Ai, kaķīt, kā tu mani mānīji! Nevis uz kristībām tu gāji, bet tauku ēstu!»
 

 «Kas tev par daļu, kur es gāju?» kaķis uzkliedza. «Apēdu taukus, apēdīšu arī tevi!» Kaķis jau gribēja sagrābt pelīti, bet viņai izdevās ātri paslēpties zem koku saknēm.
 

 No tā laika pele arvien bēg no kaķa, kamēr kaķis no savas puses gūsta peli.






# Ķēniņa mīļā meita
*Difficulty: 0.0040*


Vienam ķēniņam bijušas trīs meitas. Ķēniņš visas mīlējis, bet it sevišķi jaunāko. Māsas par to bijušas skaudīgas un sacījušas:


 "Viņa tak nekāda sevišķa labuma tēvam nav izdarījusi, bet kāpēc viņš to vairāk mīļo?"


 Ķēniņš, lai parādītu iemeslu, uzdevis visām meitām viņam ko pastrādāt un viņam pasniegt, ko viņas domā par visderīgāko. Vecākā pasniegusi viņam zelta valdības zizli, jo tas ķēniņam esot visnoderīgākais. Vidējā dārgu izšūtu kreklu. Nākusi arī ķēniņa jaunākā meita un uz koka šķīvja pasniegusi sāli.


 Ķēniņš sadusmojies un izdzinis viņu no mājas. Viņa noderējusies pie viena ķēniņa par pavāru un vārījusi tik garšīgus ēdienus, ka ķēniņš viņu ļoti ieredzējis.


 Reiz pie ķēniņa bijušas viesības un atnācis arī tas ķēniņš, kura meita te bijusi par pavāru. Kad visi atsēdušies pie galda, pavāre ienesusi savam tēvam viņa gardāko ēdienu. Tas sācis ēst, bet tad uzlecis no krēsla un kliedzis: "Kas tā par būšanu? Tas ēdiens pavisam bez sāls, lai atnāk pati ēdiena vārītāja!"


 Ķēniņa jaunākā meita ienākusi, nostājusies savam tēvam pretī un teikusi: "Vai tu, tēvs, mani vairs neatceries, kad teici, ka ķēniņam sāls neder, un izdzini mani no savas pajumtes? Tagad tu redzi, ka sāls arī tev noderīga!"


 Ķēniņš pazinis savu meitu, visu atcerējies, apkampis to un lūdzis piedošanu. Ķēniņa meita pārģērbusies un nu dzīres turpinājušās līdz otrai dienai. Visi priecīgi braukuši katrs uz savu pili. No tās reizes ķēniņš savu jaunāko meitu mīlējis vēl vairāk.


# Es ar' tāpat domāju
*Difficulty: 0.0040*


Vienam lielkungam bijis vagars, kas vienmēr gribējis kungam iztapt un katra kunga priekšlikuma galā teicis: "Es ar tāpat domāju, kungs."


 Kungs nodomājis, ka tas vagars ir liels muļķis. Lai par to pārliecinātos, viņš kādu rītu teica uz vagaru: "Zini ko? Iesēsim labākā laukā tepat aiz muižas putraimus, lai mums rudeni nebūtu putraimi jātaisa."


 "Es ar tāpat domāju, kungs,"atteica padevīgais sulainis, bet patiesībā vis tā nedomāja. Viņš paņēma miežus un iesēja tos tai laukā. Kungs nodomāja: "Nu nekas, lai viņš sēj putraimus, rudenī es viņu par aplamu darbu aizdzīšu."


 Otrā rītā viņš pasauca atkal vagaru un teica: "Nu, ko domā? Izvārīsim kartupeļus un iestādīsim, lai mums rudenī nebūtu jākavējas ar vārīšanu."


 "Es ar tāpat domāju, kungs,"sacīja vagars. Viņš vis tā neizdarīja, bet paņēma nevārītus kartupeļus un iestādīja tos. Kādu citu dienu kungs, iedams ar vagaru gar zivju dīķi, sacīja uz to: "Kā būtu, ja tu to ūdeni sasildītu, lai tās zivis izvārās, tad mēs varētu paņemt vienumēr, kad vajaga."


 "Es ar tāpat domāju, kungs,"viņš atbildēja pa vecam, tomēr tā nedarīja.


 Rudenī, kad mieži bija nopļauti, vagars aizveda uz sudmalām, lika iztaisīt putraimus un nolika klētī, bet kartupeļus lika aizvest spirta dedzināšanai.


 Nu kādu dienu kungs iesauc to pie sevis un domā, ka nu varēs to atlaist, jo nekas jau nebūs paaudzis. Kad kungs prasa, kur nu ir putraimi, vagars atbild: "Klētī kungs ir maisi ar putraimiem."


 "Kur ir kartupeļi?"


 "Klētī ir, kungs, mucas ar spirtu, par tām jau būs diezgan laba nauda."


 Kungs nu redzēja, ka viņa vagars nav vis tik dumjš, kā bija to domājis, un tādēļ ar’ neatlaida. Tā tad izrādījās, ka viņi abi bija vienlīdz gudri.


# Zvēri rok upi
*Difficulty: 0.0040*


Kad Dievs jau bija radījis kokus, mežus, krūmus, zvērus, putnus un zivis jūrā, tad Daugavas vēl nebijis. Visi zvēri un putni, bez darba būdami un savā vaļā dzīvodami, sākuši toreiz savā starpā ķildoties un nīdēties.


 Lai šādas ķildas reiz beigtos, tad Dievs nolēma zvēriem un putniem dot darbu. Viņš sasauca visus zvērus, putnus un zivis. Tie, viņa balsi dzirdēdami, nāca tūdaļ klausīties viņa pavēles. Kad visi bija sanākuši, tad Dievs viņiem vēlēja rakt Daugavu.


 Tūdaļ darbs arī sākās, jo visi zvēri, putni un zivis itin naigi sāka strādāt. Zaķis un lapsa — tiem bija veiklas kājas — mērīja upei ceļu: zaķis papriekšu lēkdams un lapsa pa zaķa vilkto stigu ar kuplo asti vilka upei robežas.


 Kurmis, zemes urķis būdams, vilka tūdaļ pirmo vagu un āpsis to kasīdams paplašināja. Lācis, kā jau liels stiprinieks, nesa zemes klēpjiem vien un bēra gubās;tādēļ tad arī gar Daugavas krastiem ir kalni. Tāpat citi zvēri, putni un zivis strādāja, ko nagi nesa, un visas ķildas bija beigtas. Naigi strādājot, darbs ātri šķīrās un upes grava drīzi bija izrakta.


 Nu nāca Dievs apskatīt padarīto darbu un arī lūkoties, vai visi viņa pavēli izpildījuši un strādājuši. Pirmos tas redzēja kurmi un lāci, kuŗi vēl nebija spējuši no darba dubļiem notīrīties. Dievs tos ļoti slavēja par čakliem strādniekiem un vēlēja tiem par godu nēsāt tādas drēbes, kādas tie strādādami bija notaisījuši. Vilkam, kurš daudz bija pūlējies ar purnu un kājām, tas arī atstāja tās uz mūžu melnas. Zosi un pīli arī Dieviņš slavēja par čaklām strādniecēm un atvēlēja tām upē peldēt un mazgāties. Citiem putniem, kas arī strādājuši, bet ne tik čakli, Dieviņš atvēlēja tikai dzert upes ūdeni.


 Dieviņš apskatīdamies ieraudzīja lietus putniņu pa koku zariem lēkājam un svilpojam. Dieviņš viņam prasīja, kādēļ tas neesot strādājis, kā citi putni?


 Lietus putniņš atbildēja itin aši, uz saviem smukajiem, dzeltēnajiem svārkiem rādīdams, kā gan lai ar tādām smukām drēbēm tādu rupju darbu strādājot? Pat Dieviņam pašam tas nebūtu paticis, kad tas savus dzeltēnos svārkus būtu nosmērējis ar dubļiem. Gan viņš esot gribējis strādāt un pūlētes tāpat kā citi, bet tiklīdz kā tas iekāpis dubļos — tas samaitājis savas dzeltēnās bikses un lai visu apģērbu nesamaitātu, vlņš labāk nestrādājis nemaz.

 To dzirdēdams, Dieviņš atbildēja: "Kā redzams, tad tavi skaistie svārki tev vairāk par ļaunu nekā par labu. Paturi tad arī savus svārkus un ar dubļiem notaisītās bikses! Bet mūžam tev nebūs dzert skaidra zemes ūdens, ne no upes, ne avotiņa, ne dīķa;tikai ar rasu, kas ir uz koku lapām un ar to ūdeni, kas ir uz akmeņa, tu varēsi slāpes dzesēt un izslāpušo sirdi spirdzināt."



 Tādēļ vēl šo baltu dienu lietus putniņam jācieš slāpes. Kad negaisam tuvojoties citi putni apklusuši, tad vēl lietus putniņš žēli, žēli raud par savu lepnumu.



 Pēc tam Dieviņš ieraudzīja buti, kā tā pūlēdamās pa smiltīm vārtas un nožēlodams teica: "Ak tu, nabaga butīte, kā tā pa smiltīm vārtās!"

 Butei šāda līdzcietība nepatika, tā Dievu mēdīdama, sacīja: "Ak ķu, nabaga buķīte, ka tā pa smilķim vāķas!"



 Bet Dievs teica: "Lai tev mute paliek šķība, kādu tu to, mani mēdīdama, savilki!"



 Tāpēc arī vēl tagad butei mute šķība. Dievs, acis apkārt mezdams, jautaja: "Kur tad vēzis palicis, ka nemaz nav redzams?"



 Bet vēzis, no dubļiem izlīzdams, rupji atbildēja:"Vai tev acis pakaļā, ka manis neredzi?"



 Dievs viņu par šādu atbildi smagi sodīja, noteikdams, lai tam pašam acis mūžam pakaļā stāvot.



 Pēc tam Dieviņš ar zelta kausu ielēja izraktajā gravā ūdeni un norādīja, kurp viņam tecēt un ar jūru vienoties.



 Plašā straume dažā vietā krākdama putoja, dažā lēni šalkdama tecēja un Dieviņš to pēc sava gudra prāta nosauca par Daugavu.


# Pieci savādie stiprinieki
*Difficulty: 0.0040*


Jaunam puisim nomiruši tēvs un māte un viņš gājis pasaulē darbu un laimi meklēt. Tā iedams viņš saticis vienu vīru, kas gājis pa ceļu, bet pie kājām viņam bijuši piesieti dzirnavu akmeņi. Puisis brīnēdamies prasījis: "Kam tu tādus smagus akmeņus pie kājām sien?"


 "Ja man nebūs smagu akmeņu pie kājām, tad es vairs nevarēšu uz vietas palikt. Mazā brīdī es izskriešu visu pasauli."


 "Iesim labāk kopā laimi meklēt!"


 Skrējējs ir ar mieru un nu iet abi divi tālāku. Ejot viņi satiek vīru, kas rauj kokus ar visām saknēm laukā. Puisis prasa: "Ko tu tur dari?"


 "Lasu mātei žagarus."


 "Vai nenāksi mums līdzi laimi meklēt?”


 Kokurāvējs ir ar mieru un nu iet visi trīs tālāku. Ejot satiek atkal vienu vīru, kas pielicis lielu garu plinti pie vaigiem un taisās šaut, bet šie neredz nekāda zvēra, ko šāvējs gribētu šaut. Puisis viņam prasa: "Ko tu tur par velti šaun, ka neredz ne zvēra, ne putna?"


 "Es gribu nošaut vienu odu, kas aiz desmit verstēm laižas ap ozolu."


 "Nāc mums labāk līdzi laimi meklēt!"


 Šāvējs arī iet. Tā ejot viņi redz, ka griežas trīs vējdzirnavas, bet gaisā nejūt nekāda vēja. Pēdīgi viņi ierauga, ka grāvmalā ir atgūlies viens vīrs, kas pūš pa vienu nāss caurumu, bet otru ir aizbāzis ar lupatiņu. Puisis tam atkal uzprasa: "Ko tu tur dari?""Griežu vējdzirnavas."


 "Kādēļ tad esi vienu nāsi aizbāzis?"


 "Ja es pūstu ar abām nāsīm, tad dzirnavas izputētu."


 "Tad jau tu varētu iet ar mums kopā laimi meklēt."


 

 Nu jau iet visi pieci kopā. Tā ejot viņi sastop sesto ceļotāju, kas uzlicis cepuri uz vienas auss. Puisis prasa: "Kāpēc tu neliec cepuri taisni galvā?"


 "Kad es uzlikšu cepuri taisni galvā, tad būs tūliņ tāds aukstums, ka zeme sasals.”


 "Nu tad nāc tu arī mums līdzi!"


 Tā nu visi seši nonāk pie vienas ķēniņa pils. Tam ķēniņam bijusi ļoti skaista meita un turklāt arī liela skrējēja. Skaistai princesei bijis daudz precinieku, un viņa nezinājusi, kuru ņemt, kuru neņemt. Pēdīgi apsolījusies būt tam par sievu, kas viņu noskriešot. Bet neviens precinieks netiek ātrai skrējējai ne līdzi. Jaunais puisis, palaizdamies uz savu ceļa biedru palīdzību, arī grib skrieties. Vecais ķēniņš ir ar mieru un Skrējējs uzņemas skriet jaunā puiša vietā.


 Nākošā dienā ķēniņš iedod vienu krūzi savai meitai, otru krūzi skrējējam, un tad liek skriet abiem uz avotu, kas atrodas septiņas verstes no ķēniņa pils. Kurš nu pirmais atnesīs savā krūzē tā avota ūdeni, tas būs uzvārējis.


 Skrējējs noraisa akmeņus no kājām, aizskrien kā zibins uz avotu, iesmeļ ūdeni un skrien atkal atpakaļ. Pusceļā ir liels kupls ozols un pie tā nu skrējējs atsēstas drusku atvēsināties no karstās saules, bet sēdēdams drīz aizmieg. Ķēniņa meita, nu tikai vēl turpu skriedama, ierauga skrējēju aizmigušu, izlej tā krūzi tukšu un aizskrien uz avotu. Atpakaļ skriedama, viņa jau noskrien skrējējam garām un priecājas, ka būs uzvarējusi.


 Jaunais puisis ar saviem ceļa biedriem brīnās, kur skrējējs tik ilgi kavējas. Šāvējs apskatās un redz, ka Skrējējs apakš ozola aizmidzis. Viņš nošaun ozolam vienu zaru, kas uzkrīt gulētājam virsū un pamodina to. Redzēdams, ka krūze izlieta, viņš skrien atkaļ uz avotu, steigšus iesmeļ ūdeni un atskrien atpakaļ uz pili agrāki nekā ķēniņa meita.

 Pēc paša ķēniņa solījuma jaunajam puisim nu jādabū ķēniņa meita par sievu. Bet princesei nepatīk tāds vienkāršs zemnieku puisis un viņa negrib iet. Tas ir arī pašam ķēniņam pa prātam un viņš grib dabūt puisi pie malas. Liek sakurināt ļoti karstu pirti un aicina puisi tur pērties. Puisis mana gan ļaunu nodomu, bet negrib ķēniņam pretoties un aiziet uz pirti kopā ar savu aukstuma vīru. Pirti nu sakurina karstu kā cepli un ķēniņš jau domā, ka abi pērāji būs pagalam. Bet aukstuma vīrs uzliek cepuri taisni galvā un pirtī vairs nejūt nekāda karstuma. No rīta puisis vēl sūdzas ķēniņam, ka siltuma bijis par maz.


 Tagad ķēniņš grib apmierināt puisi ar labu un piedāvā tam naudu. Viņš grib būt vēl devīgs un apsola tam tik daudz zelta un sidraba naudas, cik viens vīrs var panest. Puisis atbild: "Es jau ar negribu ķēniņam pretī runāt. Ko ķēniņš sola, būs labi!"


 Tad jaunais puisis sapirka pilsētā visus audeklus un sašuva no tiem vienu pašu lielu un stipru maisu. Kad nu sāk tur bērt ķēniņa zelta un sidraba lietas, tad tur saiet visa ķēniņa bagātība iekšā un maiss vēl nav gluži pilns. Puisis arī vairāk neprasa un Koku rāvējs ņem maisu uz pleciem un iet mierīgi projām.


 Ķēniņam paliek žēl savas bagātības un tas nu sasauc visu savu karaspēku, lai tas dzenas stipriniekiem pakaļ un noņem viņiem lielo naudas maisu.


 Kad karaspēks pienāk pie stipriniekiem, tad Pūtējs pataisa abas nāsis vaļā un sāk pūst. Viss karaspēks nu izšķīst kā putekļi. Ķēniņš ar savu meitu nu nožēlo, ka pārsteigušies, vajadzējis turēt vārdu un izlīgt ar labu. Ķēniņš aizbrauc pats uz stipriniekiem un lūdz jaunajam puisim piedošanas. Puisim ir laba sirds un tas atdod atkal ķēniņam viņa zeltu un sidrabu.


 Jaunais puisis tagad apprecēja ķēniņa meitu, bet viņa ceļa biedri dabūja ēst un dzert, cik katram patika.


# Uzticamais Jānītis
*Difficulty: 0.0040*


Vienam ķēniņam piedzimis dēls, tai pašā pilsētā un tai pašā laikā arī vienam nabagam piedzimis dēls. Ķēniņiene dabūjusi to zināt, sūtījusi savu sulaini, lai tas to bērnu atnes pie viņas. Sulainis aizgājis pie tā bērna vecākiem un teicis: "Ķēniņiene saka, lai jūs to bērnu atdodat viņai. Viņa to bērnu audzēs tāpat kā savu bērnu."


 Vecāki nu arī atdevuši savu bērnu ķēniņienes sulainim. Ķēniņiene audzējusi nabaga dēlu gluži tāpat kā savu pašu dēlu. Kādās skolās ticis ķēniņa dēls sūtīts, tādās arī nabaga dēls. Bet paši bērni nemaz nezinājuši, ka viens ir nabaga dēls un otrs ķēniņa dēls. Tā nu viņi abi auguši kopā līdz divdesmit pirmajam gadam.


 Divdesmit vienu gadu vecs ķēniņa dēls gribējis precēties. Otras valsts ķēniņam bijusi viena vienīga meita un ķēniņa dēls gribējis to precēt. Meitai gan arī paticis ķēniņa dēls, bet vecais ķēniņš, meitas tēvs, ne par ko negribējis atdot viņam savu meitu. Ķēniņa dēls izstāstījis savas bēdas savam draugam, kas bijis pulka attapīgāks nekā pats ķēniņa dēls. Viņi nu abi divi kā brāļi sarunājušies, kā to ķēniņa meitu dabūt ar viltu. Viņi paņēmuši katrs vienu zirgu un aizjājuši. Tad viņi jājuši visu dienu un, vakaram metoties, uzjājuši vienu lielu vecu pili. Iegājuši tur iekšā, viņi prasa naktsmāju. Tur nu atrunājuši gan viņiem pretī, bet šie nevarējuši redzēt neviena cilvēka.


 Ejot pa to pili, viņi redzējuši vienā istabā, ka tur gultās guļ divi cilvēki - viens vīrietis, otra sieviete. Tas vīrietis, kas tur guļ, saka, lai viņi esot mierīgi, un viņu zirgi arī jau esot sakopti. Abi draugi iet ārā skatīties un redz, ka zirgi ir patiešām apkopti un arī auzas viņiem iedotas. Ķēniņa dēla zirgs bijis ielikts zelta trelliņos, nabaga dēla zirgs sudraba trelliņos. Nu viņi nāk atkal atpakaļ pilī, kur jau stāv apklāts galds priekšā. Uz galda vienā pusē ir zelta trauki, otrā sudraba trauki, tāpat vienā pusē ir nolikts zelta krēsls, otrā sudraba krēsls. Tas vīrietis, kas gultā gul, saka, lai viņi iet vakariņas paēst. Nabaga dēls arvien saukts par jaunāko brāli un tas arī domājis kā vecākajam brālim klājas sēdēt zelta krēslā un ēst no zelta traukiem.




 Kad viņi bija paēduši, tad viņi pateicās tam vīram, kas viņus bija tik labi uzņēmis. Tas nu atkal teica, lai viņi ejot tai un tai kambarī, tur esot divas gultas, un lai tad tur pārguļot. Tai kambarī viena atkal bijusi zelta gulta, otra sudraba gulta. Ķēniņa dēls iegulies zelta gultā un drīz vien aizmidzis.


 Nabaga dēlam nemaz nenācis miegs un tas ilgi nevarējis aizmigt. Tā bez miega gulēdams, viņš dzirdējis, ka turpat viņam līdzās pa lielo zāli staigā un runā cilvēki. Jaunākais dēls pēdīgi piecēlies no gultas, piegājis pie durvīm, kur bijis mazs lodziņš uz zāli, un sācis tur skatīties un klausīties. Tur staigājuši un runājušies abi vecie, kas agrāk gulējuši savās gultās. Ap pulksten divpadsmitiem ienākušas vēl trīs jaunavas iekšā, kas bijušas skaistas kā princeses. Vecais vīrs nu stāstījis tām jaunavām, ka vienai ķēniņienei piedzimis dēls, un tai pašā laikā piedzimis dēls arī nabaga sievai. Ķēniņiene likusi savam sulainim, lai atnesot viņai arī tā nabaga dēlu šurp. Nabagu dēls nu arī atnests un abi bērni tikuši audzināti un skoloti kā brāļi. "Viņi nu abi jāj tai un tai valstī precēt ķēniņa meitu, bet pats ķēniņš negrib savu meitu dot. Bet ja viņi varēs uz kādu niķi izdabūt, tad būs labi."


 Kad nu viņi bija vēl kādu brīdi runājuši, tad tās trīs jaunavas teikušas tam vecajam vīram: "Ja viņi jāj atpakaļ, tad teic, lai viņi nāk atkal te par nakti pārgulēt." Nu tik jaunākais dabūja zināt, ka viņš nav vis ķēniņa dēlam brālis, bet nabaga dēls. No rīta galds bijis atkal klāts ar ēdieniem uz tādiem pašiem traukiem un ar tādiem pašiem krēsliem. Vecais lūdzis, lai viņi nākot brokasti ēst. Viņi paēduši, pateikušies par naktsmāju un jājuši atkal tālāk. Tad viņi jājuši no pilsētas uz pilsētu, līdz kamēr nojājuši ķēniņa galvas pilsētā.


 Nabaga dēls bijis liels klavieru spēlētājs. Svešajā galvas pilsētā viņi abi uzdevušies par klavieru spēlētājiem, nopirkuši lielas klavieres un likuši apakš tām iztaisīt lielu garu lādi. Tā nu viņš gājis spēlēdams no vienas vietas uz otru. Arī pats ķēniņš nu gribējis dzirdēt tādu lielu spēlētāju. Ķēniņa dēls ielīdis tai lādē apakš klavierēm un klavieres ar visu lādi nu aizvestas uz ķēniņa pili. Nabaga dēls tur spēlējis visu vakaru un visa ķēniņa saime nākusi klausīties. Kad bijis jāiet projām, tad spēlētājs lūdzis ķēniņam: "Vai tās klavieres nevarētu par nakti tepat pilī palikt? Kur es viņas par nakti lai citur aizvedu?"

 Ķēniņš atbildējis: "Labi, labi! Lieciet vien ienest manas meitas kambarī! Tur tikai mana meita guļ un neviens cits nestaigā. Citur var kāds par nakti pieiet un klavieres samaitāt."


 Tad klavieres tika ienestas ķēniņa meitas kambarī, bet spēlētājs izgāja ārā, nopirka vēl trešo zirgu ar segliem un tad gaidīja ar visiem trim zirgiem ķēniņa pils tuvumā. Tūliņ arī iznāca ķēniņa dēls ar ķēniņa meitu. Tad sēdās visi trīs, katrs uz sava zirga, un jāja visu cauru nakti.


 Pēc kādām dienām vienā vakarā viņi piejāja atkal pie tās pašas vecās pils, kur abi draugi, jau turpu jājot, bija gulējuši pa nakti. Viņu zirgi tika tur atkal apkopti un paēdināti ar auzām. Ķēniņa dēla un ķēniņa meitas zirgi bija ielikti zelta trelliņos un nabaga dēla zirgs sudraba trelliņos. Galds pilī arī bija klāts ar ļoti labām vakariņām. Vienā pusē uz galda bija divas vietas ar zelta traukiem un turpat blakus divi zelta krēsli. Otrā pusē bija nolikts sudraba krēsls un krēsla priekšā uz galda sudraba trauki. Ķēniņa dēls ar ķēniņa meitu atsēdās uz zelta krēsliem un ēda no zelta traukiem, bet uz sudraba krēsla sēdēja nabaga dēls un ēda no sudraba traukiem. Paēduši viņi visi pateicās vecajam vīram par vakariņām, un tas atkal teica, lai viņi ejot tai kambarī gulēt. Tagad tai kambarī bija divas zelta gultas un viena sudraba gulta. Zelta gultās iegulušies ķēniņa dēls ar ķēniņa meitu. Viņi abi bijuši ceļā noguruši un tūliņ arī aizmiguši.


 Nabaga dēls iegulies sudraba gultā, bet neaizmidzis vis. Viņš gribējis dzirdēt, vai blakus zālē netiks atkal kas runāts. Nu pienācis atkal tas laiks, ka tās trīs jaunavas ienākušas. Abi vecie, vīrs ar sievu, arī bijuši kājās un saņēmuši tās jaunavas. Vecais teicis: "Ķēniņa dēls nu gan ir to ķēniņa meitu dabūjis, bet vedekla nepatiks vīramātei. Tai gultā, kur ķēniņa meita gulēs, būs ieliktas ļaunas zāles. Tur guļot, ķēniņa meita tūliņ saslims, bet viņu varētu tomēr glābt."


 Tad viņš pagriezies uz tām trim jaunavām un stāstījis tālāk: "Jūs jau zināt - tai lielā mūra krogū, tur ir elle. Tur stāvot pieci vērši pieslēgti. Viens esot dikti liels un tas esot pieslēgts pie lielas stipras ķēdes. Citi četri vērši esot mazi un tie esot pieķēdēti mazās ķēdēs. Tie mazie vēršeļi nu būtu jānokauj un ar tiem jāpiepilda lielais vērsis. Ka nu viens būtu tāds, kas to varētu izdarīt, tad mums atkal visiem klātos labi."

 Tas nabaga dēls visu to dzirdējis, ko viņi tur runājuši. Tad arī viņš licies atkal savā gultā un gulējis.


 Kad no rīta visi bija piecēlušies, tad nabaga dēls nevienam nekā neteicis, ko viņš šo nakti bija dzirdējis un redzējis. Vecais vīrs viņus atkal aicinājis uz brokastīm, kur trauki un krēsli bijuši tāpat salikti kā agrāki. Paēduši viņi visi pateicās vecajam vīram, sēdās saviem zirgiem mugurā un jāja projām.


 Kad nu viņi visi trīs pārjāja laimīgi mājās, tad arī tiešām izrādījās, ka vecai ķēniņienei pārvestā ķēniņa meita nav pa prātam. Tai gultā, kur ķēniņa meita gulēs, vīramāte ielikusi zāles, lai viņa saslimst un lai tas ķēniņa dēls prec kādu citu meitu.


 Kad vakarā ķēniņa meita taisījusies iet gulēt, tad nabaga dēls iegājis guļamā kambarī un apgāzis to gultu. Viņš iesaucis sulaiņus, lai tie to gultu pārtaisa par jaunu, lai iznes sienu un apsegu laukā un lai ienes citu sienu un apsegu.


 To redzēdams, ķēniņa dēls izrāvis jau savu zobenu no maksts un gribējis nodurt nabaga dēlu. Bet šis tomēr vēl dabūjis pateikt, ko viņš to nakti bija redzējis un dzirdējis, un tā palicis neaizskarts. Jaunākais brālis vēl kādu mēnesi izstāvējis mājā, tad uztrinis savus zobenus un dunčus un aizjājis uz lielo mūra krogu.


 Nonācis tai krogū, viņš redzējis tur visus piecus vēršus. Tas lielais bijis dikti liels. Viņš bijis pieslēgts pie lielas resnas ķēdes un acis viņam bijušas tik lielas kā spannis. Tad tas nabaga dēls paņēmis un nokāvis to vienu vērseli un pasviedis lielajam vērsim, kas to tik pa metienam apēdis. Gluži tāpat noticis ar otru, trešo un ceturto vērseli. Kad lielais vērsis norijis ceturto vērseli, tad viņš jau sācis rīstīties. Nabaga dēls nu uzsaucis lielajam vērsim: "Vai nu tu būsi piepildīts?"


 Pēc tiem vārdiem lielais vērsis ar visu ķēdi pamazām nogrimis zemes dibenā. Kad nu nabaga dēls izgājis no kroga laukā, viņš pavisam izbijies, redzēdams gluži svešu apkārtni. Mežs tepat tuvumā bija pārvērties par daudz cilvēkiem un no zemes bija pacēlusies liela pils ar visu pilsētu apkārt. Viņš nu gājis uz to pili skatīties, kas tur noticis. Pretim viņam nākušas trīs jau pazīstamas princeses, nokritušas viņa priekšā uz ceļiem un teikušas: "Tu esi mūsu glābējs!"


 Nu viņas vedušas nabaga dēlu pilī iekšā. Vecais vīrs izrādījies par pašu ķēniņu, kas bija ģērbies skaistās drēbēs, apjozis jostu un pie jostas pielicis zobenu. Aprunājies ar ķēniņu un paciemojies tur kādu brīdi, nabaga dēls gribējis jāt atkal mājās. Bet visi ļaudis lūguši, lai viņš nekur neiet un lai paliek turpat pie viņiem. Nabaga dēls arī paklausījis ļaužu lūgšanu un palicis pie viņiem. Pēdīgi viņš apprecējis jaunāko ķēniņa meitu un pārņēmis no vecā ķēniņa visu valdīšanu un visu zināšanu.


Skolnieks A. Aļļis no 85 g. veca M. Elzbērģa Nīcā K Lielozola kr.


# Vecīša cimdiņš
*Difficulty: 0.0041*


Dzīvoja sirms vecītis. Reiz aukstā ziemā viņš brauca uz mežu pēc malkas. Vecītim iegribējās aizdegt pīpīti. Cikām viņš azotē meklēja pīpi, tabaku un šķiltavas, tikām pazaudēja vienu cimdiņu.


 Muša, bēgdama no aukstuma, ierauga cimdiņu, ieskrien iekšā un sāk no prieka dancot.


 Pelīte, bēgdama no aukstuma, pieskrien pie cimdiņa un jautā: «Kas te cimdiņā danco?»


 «Es, pati mušu ķēniņiene. Bet kas tu esi?»


 «Es esmu pelīte pīkstīte. Laid mani pasildīties!»


 «Nu lien un sildies!»


 Pelīte ielien cimdā, un abas ar mušu sāk dancot.


 Zaķītis, bēgdams no aukstuma, ierauga cimdiņu, skrien klāt un jautā:


 «Kas tai cimdiņā danco?»


 Un abas dancotājas atsaka: «Es, muša ķēniņiene, pelīte pīkstīte. Bet kas tu tāds?»


 «Es esmu zaķītis baltļipītis. Ielaidiet mani pasildīties!»
 «Labi, lien un sildies!»

 Zaķītis ielien cimdā, un nu sāk visi trīs dancot.


 Vilks, bēgdams no aukstuma, ierauga cimdiņu un jautā: «Kas tai cimdiņā danco?»


 «Es, muša ķēniņiene, pelīte pīkstīte, zaķītis baltļipītis. Bet kas tu tāds esi?»


 «Es esmu vilks strupausis. Ielaidiet mani pasildīties!»


 «Labi, lien un sildies!»


 Vilks ielien cimdiņā, un nu sāk visi četratā dancot.


 Lācis, bēgdams no aukstuma, atrod cimdiņu un jautā: «Kas tur tai cimdiņā danco?»


 «Es, muša ķēniņiene, pelīte pīkstīte, zaķītis baltļipītis, vilciņš strupausītis. Bet kas tu tāds esi?»


 «Es —pats lielais pinka. Laidiet mani pasildīties!»


 «Labi, lien un sildies.»


 Lācis ielien cimdiņā, un nu visi piecatā sāk pa cimdiņu dancot.


 Kur bijis, kur ne, atskrien gailis un aizdziedas: «Kikerigū!»


 Dancotāji nobīstas un visi sāk ar spēku lauzties no cimdiņa ārā. Muša dodas uz ķēniņa pili, pelīte uz kartupeļu pagrabu, zaķītis auzās, vilks krūmos, lācis mežā.


 Skriedami saplēš vecīša cimdiņu. Un tā vecītis līdz šai dienai staigā ar vienu cimdiņu.


# Lapsa un lakstīgala
*Difficulty: 0.0041*

Lapsa grib lakstīgalu noķert un 
tādēļ saka:«Ūja! Kur tu vareni dziedi, 
tīri sirds sāk kūsāt. Nāc, lai tevi par tādu varenu balsi ap­kampju 
un skūpstu.» Nabadzīte, lapsas viltību nepazīdama, iet arī, bet šī, lakstīgalu 
nagos dabūjūse, saka: «Nu man gards kumoss. Esmu ēdūse gan visādas gaļas, bet 
tavu gaļu ēdīšu pirmo reizi savā mūžā.»
 Lakstīgala nu paredz nāvi 
priekš acīm, un tādēļ tā ātri apķer, sacī­dama: «Vai nu tik garda būšu, nezinu, 
tik teikšu to, ko esmu piedzīvojūse un pate savām acīm redzējūse. Skat, kūmiņ, 
pērn vilks, tavs krust­tēvs, noķēra manu māsas dēlu, un ko viņš atrada: gaļa 
tik liesa un ne­garšīga, ka nekur likt. Ko tur teikt, mēs ar to mūžīgu 
dziedāšanu no dziedamies, ka kauli un āda vien. Tādēļ, ja gribi patiesi labu 
kumosu dabūt, pabaro mani līdz rītam ratu rumbā, jo darva mūsu mīļākā barība no 
laika gala.»
 Lapsa ļaujas ieteikties un 
dara, kā mācīts. Bet lakstīgala, kamēr lapsa vienā rumbas galā gaida, spurr! 
otrā rumbas galā un apdzied pievilto tik zobgalīgi, ka šī no dusmām drīz vienā 
galā, drīz otrā. Bet ķer nu čigānu krūmos! Spurr! atkal, un lakstīgala jau 
eglē.

# Stiprais
*Difficulty: 0.0041*


Vienam tēvam bijis dēls, vārdā Stiprais. Kad Stiprais bija izaudzis, tas sacījis tēvam: «Tēt, parādi jele, cik lieli ir mūsu lauki.»


 Tēvs vedis rādīt. Bet lauka vidū augusi liela, liela egle. Stiprais vaicājis: «Kas tā par puķīti?» — un izrāvis egli, pie galotnes ņemdams, ar visām saknēm. Tēvs brīnījies, bet Stiprais ar vienu roku turējis egli gaisā, ar otru nobraucījis zarus, teikdams: «Te man būs laba nūja, kad iešu pastaigāties.»


 Tas nu tas. Pārgājuši mājā — Stiprais izstaigājies, prasījis mātei ēst. Māte gājusi paraudzīt ātrumā ko uzkost, bet tēvs sacījis:


 «No nieka viņam nekā nav ko iesākt. Izvāri labāk biezputru mūsu piecu nēšu katlā.»


 Māte izvārījusi un patlaban gribējusi biezputru ēdamā podā likt, bet Stiprais sacījis: «Ko tad jūs te vēl smalstīsiet? Paēdīšu tāpat no katla.»


 Un tā licies klāt un izēdis visu. Bet tēvs, to redzēdams, saraucis pieri: «Nē, dēls, ja tā gribi ēst, tad nespēju tevi vairs turēt. Tev jāiet pie ķēniņa, tur tu varēsi pēc sava prāta izstrādāties un izēsties.»


 «Jā, jā, tēt, tas viss varētu notikt, bet tā jau gan neiešu, kad tikai man liks. Lai ķēniņš man nāk pakaļ, tad iešu.»


 Labi. Ķēniņš nu atsūtījis vienreiz, otrreiz — Stiprais kā neiet, tā neiet. Sūtījis seši zaldātus pakaļ — vēl negājis. Nu, ja tā ar labu ne, zaldāti domājuši ar varu aizdabūt, bet Stiprais pasmējies: «Ko es te ar jums, seskiem, ilgāki niekošos — še!» Un tā krāvis katram zaldātam ar vienu pirkstu un nositis. Bet ķēniņš vēl otrreiz atsūtījis divpadsmit zaldātus. Stiprais ir šos nositis, bet tad apdomājies: «Tas taču neies — ķēniņam tik daudz apskaust ļaudis! Jāiet jau būs.»


 Labi. Aizgājis pie ķēniņa, sniedzis roku un vaicājis: «Nu, ķēniņ, ko laba teiksi man?»


 «Paliec pie manis, man pulka darba!»


 «Jā, jā — manis dēļ!» šis atņurdējis un palicis arī.

Bet pēc kāda laika Stiprais sācis ķēniņam runāt, ka esot nodomājis viņa meitu precēt.


 Ķēniņš atplētis acis: «Ai, dēls, ja tu manu meitu gribi, tad papriekšu tev jāiet pasaulē un jāpārved man zelta zirgs, zelta suns un zelta gailis — ātrāki meitu nedošu, lai tur kas.»


 «Labi!» Stiprais atteicis un tūliņ aizsteidzies pie kalēja, lai nokaļot viņam labi stipru ceļa nūju, kas ne lokās, ne lūst.


 Kalējs nokalis vienu birkavu smagu nūju, bet Stiprais cirtis nūju sev ap pirkstu — nūja pārlūzusi. Nu pielicis vēl birkavu — un tad bijusi gan laba.


 Bet, projām iedams, Stiprais vēl iegājis pie ķēniņa meitas atvadīties un noteicis, lai viņu gaidot atpakaļ — pie cita lai, no dieva puses, neejot.


 Ķēniņa meita tad nosolījusies arī un iedevusi šim savu zelta gredzenu pirkstā.


 Stiprais gājis, gājis — saticis lielu vīru, vaicājis, kas viņš tāds?


 «Esmu Ūdeņudzinējs. Ja savu rungu ūdenī lieku, tad tūliņ ūdens atšķiras, ka var sausām kājām pāriet.»
 «Tad nāc līdz, tu esi labs!»

 Šis bijis ar to mierā. Gājuši abi divi un satikuši tādu vīru, kas stūmis kalnus lejā. Stiprais vaicājis: «Kas tu tāds esi?»
 «Esmu Kalnustūmējs!»
 «Tad nāci līdz, tu esi labs!»

 Nu gājuši visi trīs un satikuši atkal lielu vīru. Stiprais apvaicājies: «Kas tu tāds esi?»


 «Esmu Simtujūdžuredzētājs un dzirdētājs. Es simtu jūdžu tālumā visu saredzu, visu nodzirdu.»
 «Tad nāc līdzi, tu esi labs!»

Nu gājuši visi četri un nogājuši līdz velna pilij, bet velna pilij visapkārt bijusi liela upe — nekā pārkļūt.

 Tad Ūdeņudzinējs sitis ar savu rungu upei — uz reizi palicis sauss. Iegājuši velna pilī — tur sēdējusi veca vecene istabā. Tā bijusi velna māte, bet velns pats ar saviem dēliem nezin kur bijis aizkūlies.


 Bet tur bijis viens tilts, pa ko velni arvienu mājā jājuši. Šo tiltu Stiprais pavēlējis Simtujūdžuredzētājam un dzirdētājam tūliņ apsargāt, lai velni slepeni neuzbruktu, bet tos divus raidījis gulēt un pats arī nolicies pasnaust. Snaudis, snaudis — nekāds labs miegs nenācis. Beidzot izburzījis acis, klupis augšā un gājis labāk pārlūkot, kā pie tilta klājas. Aizgājis — še nu tev! Simtujūdžuredzētājs un dzirdētājs gulējis aizmidzis.


 Ujā! tās dusmas Stiprajam, bet apdomājies — neteicis nekā, lai arī izguļas miega pūznis! Un tā nu pats pagājis apakš tilta un sācis vērot, vai nāks šie vai nenāks šonakt?


 Vērojis, vērojis — jā, ap pusnakti nāks gan pats jaunākais velna dēls melnā zirgā un melns suns ar melnu gaili vēl līdzi. Atjās pie tilta — zirgs neiet pāri.


 «Kas tur ir?» velna dēls vaicājis. Zirgs, suns un gailis atbildējuši: «Apakš tilta stiprs vīrs, tas mūs nositīs.»


 «Lai tad viņš nāk ar mani spēkoties, ja viņš tik stiprs ir!»


 Stiprais gājis un kā krāvis velna dēlam ar savu dzelzeni pa pieri, tā bijis uz vietas nost.


 Nu paņēmis zirgu, suni un gaili, aizvedis velna pilī un ievietojis velna stallī.


 Rītā vaicājis redzētājam, vai naktī esot ko redzējis? Neesot neko redzējis, šis atbildējis. Labi, kad nu ne, ne —sūtījis otrā naktī Kalnustūmēju. Bet ar Kalnustūmēju tāpat noticis kā ar to pirmo. Stiprajam gulētāja vietā bijis jānokauj viduvējā velna dēls un viņa zirgs, suns un gailis jāpārved velna stallī. Trešo nakti sargājis Ūdeņudzinējs — ar to tāpat. Stiprais nokāvis viņa vietā vecāko velna dēlu, bet zirgu, suni un gaili pārvedis velna stallī.


 Ceturtā naktī pats Stiprais rīkojies tiltu sargāt. Bet viņš priekšlaik nolicis uz galda trīs šķīvjus, uz šķīvjiem glāzes un glāzēs ūdeni, piesacīdams saviem biedriem: «Te jūs palieciet pie šīm glāzēm skatīdamies. Ja viņās ūdens paliek par asinīm, tad maisiet un maisiet ūdeni, cik tikai varat, lai man, uz tilta cīnoties, spēks nāktu klāt.»

 Labi. Nogājis apakš tilta un sargājis. Jā — nāks pusnakts, jās pats velns zelta zirgā, lai visa zeme rīb, un zelta suns un zelta gailis vēl līdz. Atjāj pie tilta — zelta zirgs zviedz, zelta suns rej, zelta gailis dzied un neiet pāri.


 «Kas tur ir par nelaimi?» velns iesaucies.


 Zelta zirgs, zelta suns un zelta gailis atbildējuši: «Apakš tilta ir pats Stiprais, tas mūs nositīs.»


 «Lai tad tas daudzinātais Stiprais nāk ar mani izspēkoties!»


 Labi. Stiprais gājis arī, un nu briesmīgi sīvi sākuši spaloties. Velns krāvis Stiprajam, Stiprais līdz puslieliem sastidzis zemē. Tad krāvis Stiprais velnam, velns līdz krumšļiem sastidzis zemē. Nu velns otrreiz gāzis Stiprajam, Stiprais jau pāri pa ceļiem sastidzis. Tad gāzis velnam pretim, velns līdz puslieliem iestidzis. Velns vēl trešreiz spēris Stiprajam, un nu Stiprais līdz gūžām zemē iekšā. Tad Stiprais iesaucies: «Vai ir brīv vīram darbā atpūsties?»


 «Ir!» velns atteicis, «zināma lieta, ka ir!»


 Bet pa to laiku pilī ūdens jau bijis pārvērties glāzēs par asinīm un kūsājis malām pāri, un šie, miegā izbadējušies, pagāni, gulējuši.


 Stiprais, to manīdams, norāvis īsā atpūtas brītiņā savu cepuri un drāzis pils sienā, bet biedri neuzmodušies. Tad norāvis apavas un drāzis pils sienā — šie vēl neuzmodušies. Beidzot norāvis savu kakla drānu un drāzis pils sienā. Kakla drāna, par laimi, izcirtusies sienai cauri, ķerdama šiem gultu kājas, un tad, tad miegainie uztraukušies vienreiz un, zināms, tūliņ, nelaimi juzdami, maisījuši arī, ko jaudājuši.


 Bet, cik šie asinis diktāki kūluši, tik Stiprajam acīm redzot pieradies spēks, un nu ņēmies ar velnu pa otram lāgam. Velns tagad sitis, sitis šo, bet brīnumi, tavi brīnumi! Stiprais nemaz vairs neplacis zemē — pavisam otrādi vēl: ik uz sitiena cēlies no iestiguma ārā. Turpretim Stiprais velnu iedzinis pavisam zemē un tad gavilēdams iesaucies: «Lai nu velns velnu rauj!»

 To padarījis, Stiprais paņēmis velna zelta zirgu, zelta suni un zelta gaili, aizvedis pilī un tad, biedrus pieaicinādams tuvāk, izpļaukājis šos labi, ka nebijuši modri. Bet rītā Stiprais katram iedevis vienu zirgu, vienu suni un vienu gaili — tos, ko velna dēliem bij atņēmis. Pats paturējis zelta zirgu, zelta suni un zelta gaili, un tad, sēzdamies zirgiem mugurā, griezušies mājā.


 Bet, gabalu pajājušiem, Stiprais piepeši atminējies: «Kur tad mans zelta gredzens, ko ķēniņa meita pirkstā mauca? Tas aizmirsies velna pilī.»


 Nekā darīt — biedrus sūtījis uz priekšu un pats pajājis to gabalu atpakaļ pēc gredzena. Aizjājis — bet kas ir? Velna pils durvis aizslēgtas — ne domāt iekšā tikt vairs. Izdomājies, ko nu darīt? Te zelta zirgs, suns un gailis pamācījuši šo par mušu pārvērsties un pa atslēgas caurumu ielīst gredzenam pakaļ. Labi. Palicis par mušu, ielīdis pa atslēgas caurumu un patlaban gribējis savu gredzenu ņemt. Te paskatījies - otrā istabā nosēdušās trīs velna meitas ar velna māti un spriež.


 «Pag!» viņam iešāvies prātā. «Jādzird taču, kas šīm te īsti spriežams?»


 Un tā uzlaidies krāsns augšā un klausījies. Velna māte teikusi: «Mums tam Stiprajam jāatriebjas. Rīt palikšu, kur viņi jāj, par baltu krogu, tad tie ieies iekšā un paliks.»


 «Tas nav nekas!» pirmā meita atteikusi, «bet es palikšu par karstu sauli viņus slapināt;un tad tur gadīsies dzestra upīte, pie tās viņi tieksies dzert un tad paliks.»


 «Tas nav nekas!» otra meita atteikusi, «bet es palikšu par skaistu bumbieri ar bumbieriem galā, tos viņi tīkos ēst un paliks.»


 «Tas nav nekas!» trešā meita atteikusi, «bet es palikšu par zāļainu pļavu un uzsūtīšu tiem saldu miegu. Tad viņi palaidīs zirgus ganīties, bet paši apgulsies un paliks.»

 Stiprais, to padzirdējis, ātri paķēris gredzenu, izlīdis pa atslēgas caurumu, pārvērties par cilvēku, lēcis zelta zirgam mugurā un, ko vien mācējis, ar zelta suni un ar zelta gaili pūtis biedriem pakaļ.


 Pieskrējis klāt un neteicis ne vārda. Jājuši, jājuši — jā, uz vienu reizi gadīsies balts krogs priekšā. Biedri tūliņ kā sadzelti — iet tik iekšā un iekšā, bet Stiprais nelaiž neparko. Pajāj atkal — sāk tā dedzināt, tā dedzināt karsta saule — jādomā, vai izceps! Un tik dzidra, dzestra upīte turpat kā pasūtīta. Ko tad nu? Tas biedriem dieva dots — tūliņ dzert, bet Stiprais neļauj neparko. Pajāj atkal, Stiprais liek apskatīties, vai ir vēl upīte. Paskatās — nav, un dzert arī vairs negribas. Bet nu gadās bumbiere ar skaistiem bumbieriem. Šiem atkal kārums tos ēst, bet Stiprais neļauj. Pajāj atkal — gadās pļava, ka zied vien no ābula, un šiem tāds salds miegs, ka nevar ne zirgā vairs nosēdēt. Bet Stiprais skubina ar varu: «Te gulēt ne, jāsim tālāk!»


 Aizjāj pie krusta ceļa, šiem miegs nezin kur palicis, kur ne. Bet te pie krusta ceļa Stiprais šķīrās no biedriem, sacīdams: «Ņemiet katrs savu zirgu, suni un gaili un jājiet tagad, kur paši gribat, es arī jāšu savu ceļu.»
 Labi.

 Un tad Stiprais pārjājis pie ķēniņa ar zelta zirgu, zelta suni, zelta gaili un dabūjis ķēniņa meitu par sievu.


# Zaķu gans
*Difficulty: 0.0042*


Vienam kungam bijis simts zaķu, un viņš nevarējis nevienu ganu dabūt, kas spētu to simtu noganīt. Bet vienu dienu taču atnācis kāds ganu zēns, kas apņēmies viņus noganīt. Kungs vaicājis: "Ja tu noganīsi, cik tad maksas gribēsi?""Sieku naudas - ne vairāk, ne mazāk!" Labi, solījis arī to sieku. 


 Bet krustēvs zēnam bija iedāvinājis mazu stabulīti, ar to varēja brīnuma lietas ganos izdarīt. Un tā tai dienā, līdz ko ganāmos zaķus izdzinis, kungs pakaļ, uzstādams, lai dzenot zaķus mežā ganīt, ne te klajumā! Bet kur nu zaķus mežā noganīsi? Kā iedzen - visi izklīst pa malu malām, ka ne redzēt. Cits tagad būtu nezin kā sabijies, bet zēns par to ne ausis nepaceļ. Viņš izņem savu krusttēva stabulīti, pastabulē drusku - zaķi bizo kopā kā putenis un paliek tik rāmi kā sapīti, neklīst ne traki vairs. 


 Tā viņš saganījis labu laiku. Bet kungs brīnum ēdies par to, ka šim zaķi neklīstot un - ko domāt - pierunājis savu gaspažu, lai tā ejot zēnam - ja vairāk ne - vienu zaķi izkrāpt, arī viņam pietikšot. Labi, gaspaža apvelkas vecās drēbēs, ka nepazīt, aiziet pie gana un plijas un lūdzas kā rūgta nāve virsū, lai jel vienu vienīgu zaķīti pārdodot. Zēns pārdomā, pārdomā - beidzot pārdos arī vienu. Gaspaža ieliek zaķi kurvī un smiedamās stiepj mājā. Bet tiklīdz nu būtu turpat pie vārtiem, te zēns pastabulē savu stabulīti un tā zaķis klupdams, krizdams no kurvja ārā un atpakaļ pie citiem zaķiem. 


 Gaspaža noplātās vien un izstāsta kungam, kā noticis. Bet kungs domā: "Viņa īsti gudri nav pratusi izdarīt, tādēļ iešu pats." Otrā dienā kungs apvelkas vecās drēbēs, uzkāpj vecai ķēvei mugurā un jās zaķi izkrāpt. Aizjāj pavisam nepazīstams - vai nevarot par labu maksu vienu zaķi pārdot? Kālāb ne? Ja viņš nobučojot savai ķēvei asti, tad tūliņ. Neko darīt, jābučo, ja grib zaķi dabūt. Un tā nu nobučo to asti, paņem zaķi un jās mājā. Bet līdz labi pie vārtiem, te tilu, tilu! zēns iestabulējas un zaķis nāk griezdamies atpakaļ. 




 Kungs dusmās nezin vairs, ko būtu izdarījis. Tūliņ sauc zēnu mājā un par to spīti liek viņam izēst pilnu istabu ar mīklu. Zēns saka: "Es izēdīšu gan, bet kas man par to kļūs?Vai dosi tad man savu meitu par sievu?" Kungs domājis: "Tikpat viņš ēzdams pārēdīsies un nobeigsies - varu droši vien meitu piesolīt," un piesolījis arī. Bet ko zēns?Kad to dabūjis dzirdēt - augšlēkām uz mīklas istabu prom, stabulīte no kabatas ārā un nu reizes trīs papīkstina stabulīti tai modē, kā peles un žurkas mēdz pīkstēt. Un tā, līdz to padarījis - kur gadījušās kur ne - peles un žurkas lēveņiem vien, lēveņiem pie mīklas šurp un tikai ņemas. Necik ilgi - mīkla istabā patērēta, ka nav ne godīgas smakas, jāsaka, vairs. 


 Otrā rītā kungs nāks lūkot, kas ar mīklas ēdēju noticis - atron: darbs padarīts un zēns tik vesels, ka smej vien. Nu šis sadusmojas vēl vairāk un nedos vis apsolīto meitu. Ja varot pilnu maisu melu piemelot, tad dabūšot viņa meitu! Labi, zēns mierā. 


 Otrā dienā kungs tīšām saaicina visus savus radus un tad visu priekšā liks zēnam melus melot. Sanāk radi, atnes maisu un nu zēns sāks: "Gaspaža atnāca pie manis zaķi pirkt, nopirka, nesa mājā, uzpūtu stabulīti, zaķis atbēga atpakaļ - tie ir vieni meli. Otrā dienā pats kungs, zaķi pirkdams, nobučoja ķēvei - - " 


 "Diezgan melots! diezgan melots! Še mana meita!" kungs iejaucās starpā un neļāva zēnam izteikt, ka ķēvei asti bučojis, jo tas šim radu priekšā būtu par lielu kaunu bijis. 


 Un tā nu attapīgais ganu zēns apņēma kunga meitu par sievu un dzīvoja laimīgi.


# Dažādi laimes zvēri
*Difficulty: 0.0042*


Kādam tēvam ir trīs dēli: divi gudri, viens muļķis. Gudrajiem dēliem tēvs dod zirgu, ko žagarus vest, bet muļķītim tie jānes nešus mājā. Reiz gudrie dēli, ar žagaru vezumu braukdami, ierauga vardi uz ceļa kunkstam. Varde lūdz, lai pārceļot pār grāvi, bet gudrie neceļ un uzsit vēl ar pātagu. Muļķītis nāk ar žagaru nastu, tas paklausa vardes lūgumu. Varde apsolās par to viņam visur palīdzēt. Lai muļķītim nebūtu vairs žagari uz muguras jānes, tad varde dāvina tam baltu zirgu.
 Reiz muļķītis brauc ar savu žagaru vezumu gar ķēniņa pili. Ķēniņa jaunākā princese, ieraudzīdama muļķītim reiz arī zirgu, smejas: "Redz, kur ērmi, muļķītim baltiņš gadījies!"
 Muļķītim princeses apsmiekls iet pie sirds; viņš saka: "Kad tevi nelabais rautu! Visi mani ierauga par muļķi."
 Nelabais arī tūdaļ klāt un aizrauj princesi diezin kur. Ķēniņš nu meklē to rokā, kas princesi nolādējis. Viņš tura plinti rokā un liek visiem plintei garām iet. Tiklīdz, kā vainīgais iešot garām, tad plinte sprāgšot. Un tā arī bij: kā muļķītis iet, tā sprāgst. Ķēniņš liek muļķoti ezerā iemest. Bet ūdenī tas atminas vardes un lūdz: "Vardīte, vardīte! palīdzi malā tikt."
 Varde izvelk muļķīti malā un prasa, ko vēl vajagot?
 "Gribu pie tās princeses tikt, kuru nolādēju."
 Viens, divi - klāt. Princese it bēdīga sēž dziļā mežā un raud. Varde nu prasa, ko vēl viņš vēloties?" Atpestī princesi no nelabā un aiznes mūs abus tai ezera malā, kur slīku. Tur tad uzcel pili, ka varam dzīvot."
 Varde to izdara un tad ielec ūdenī. Ķēniņš drīzi ierauga pili un arī izdzird, ka pilī muļķītis ar viņa jaunāko princesi dzīvo. Viņš saskaistas un sūta karaspēku pili noārdīt un princesi pārvest. Bet varde pārvērš karavīrus par ciņiem. Nu brauc ķēniņiene pēc princeses; bet varde to padara par zirgu. Beidzot brauc pats ķēniņš pēc princeses. Šis tomēr neiet vis ar bargumu, bet domā izrunātos, kā pienākas. Viņš prasa: "Kādēļ mans karaspēks palicis par ciņiem?"
 "Tādēļ, ka gribēja manu pili nopostīt."
 "Kādēļ ķēniņiene par zirgu?"
 "Tādēļ, ka nāca ar bargumu."
 "Nu, vai ciņi un zirgs arī var par cilvēkiem tikt?"
 "Var gan, ja atdosi jaunāko princesi man par sievu."
 Ķēniņš to apsolās un tūdaļ ciņi paliek par karavīriem un zirgs par ķēniņieni. Nu dzēra muļķītim ar princesi kāzas.


 1. A. Lerchis - Puškaitis Džūkstē - Pienavā. LP. I, 44.


# Zvēru valoda
*Difficulty: 0.0042*


Vecos laikos dzīvojis mežsargs, kas bijis liels mednieks, un viņam bijuši divi suņi: viens vecs, otrs jauns. Pavasaŗos mežsargs gājis uz medņiem un ņēmis līdz abus suņus.


 Vienā skaistā pavasaŗa vakarā mežsargs gājis atkal uz medņiem, aizgājis mežā un nosēdies uz viena liela celma, Laiks bijis diezgan vēss un tādēļ mežsargs salasījis žagarus un iekūris pie lielā celma uguni. Te no celma apakšas izlīdusi liela balta čūska, sākusi runāt kā cilvēks un lūgusi mežsargu, lai viņš izdzēšot uguni, jo zem celma esot viņas ligzda ar maziem bērniņiem. Mežsargs arī tūliņ paklausījis un izdzēsis uguni. Baltā čūska pateikusies Mežsargam un projām iedama sacījusi: "Par to, ka mani paklausīji, tu no šī laika sapratīsi visu zvēru valodu, bet tikai nestāsti nevienam par balto čūsku un par to, ka saproti;zvēru valodu, jo ja to stāstīsi, tad tu mirsi."


 Mežsargs vēl nebijis atjēdzies no pirmiem brīnumiem, kad jau dzirdējis savus suņus runājam. Vecais suns sacījis jaunajam: "Šonakt mūsu mājā būs zagļi un tādēļ vienam no mums jāiet uz māju. Iešu labāki es, jo esmu vecāks un prātīgāks, tu paliec šeit un palīdzi mežsargam!" To teicis, viņš tūliņ aizskrējis.


 Ap brokašu laiku suns atkal atnācis atpakaļ un mežsargs noklausījies, ka šis stāstījis otram sunim: "Kad aizskrēju mājā, zagļi jau sāka lauzt klēts durvis. Es pieslējos pie loga un riedams uzmodināju visu māju."


 "Nu, ar ko tad saimniece tevi par to pamieloja brokastīs?"


 "Viņa izskaloja galda slaukuli, kad bija noslaucījusi galdu, un deva man samazgas."


 Mežsargam mājā pārnākušam, sieva stāstījusi par zagļiem un gudro sunīti.


 "Bet kādēļ tu par to sunim brokastīs devi tikai galda slaukuļa samazgas?"


 Sieva no brīnumiem acis vien ieplētusi un prasījusi vīram, kas šim to stāstījis. Kad mežsargs atbildējis, ka tas esot noslēpums, ko izstāstot. viņam pašam būtu jāmirst, tad sieva raudādama un lūgdamās, pavisam viņu samulsinājusi, jo bijusi briesmīgi ziņkārīga un pļāpīga.


 Vīrs, redzēdams, ka no sievas vairs vaļā netiks, ienesis istabā garos salmos, gulies virsū un gribējis jau sākt stāstīt, bet tai pašā brīdī istabā pie vaļēja loga pielecis gailis, nostājies istabas vidū un sacījis: "Kikerigū, man divpadsmit sievas, un visas viņas nevarētu izdabūt no manis, lai es izstāstu savus noslēpumus, bet tev ir viena pati, un tu to pašu nevari savaldīt."


 Mežsargs, to dzirdēdams, uzlēcis no zemes, paķēris koku un izvadījis sievu pa durvīm laukā. Pēc tam viņš vēl ilgi, ilgi dzīvojis.


# Koklētājs un vilks
*Difficulty: 0.0042*


Citreiz dzīvojis kāds puisis — varens koklētājs, apbrīnojams dziedātājs. Kad viņš koklējis un dziedājis, tad putni salaidušies bariem klausīties un niknākie zvēri palikuši kā jēri. Reiz puisis naktī apmaldījies mežā un nevilšu iekritis vilku bedrē. Vilks savām zvērošām acīm nācis puisim pretīm un patlaben taisījies, zobus šņakstinādams, nabadziņu plosīt. To redzēdams, puisis sācis koklēt un dziedāt. Acumirklī vilks aptupies puisim iepretim, kaucis jaukajām skaņām līdz un nedarījis nekā ļauna. Gaismiņā puisis izlēcis no bedres un gājis uz mājām, bet vilks, tecēdams kā sunītis nopakaļus, pavadījis lielo koklētāju līdz vārtiem un negribējis nemaz vairs uz mežu atpakaļ griezties.


# Divējādas līgavas
*Difficulty: 0.0042*


Viens jauns saimnieks bija apprecējis jaunu sievu, čaklu, krietnu un strādīgu kalponi, un ar to dzīvojis laimīgi, cik laimīgi dzimtļaudis viņos grūtajos laikos varēja būt. Bet viņu laimi kaimiņu saimniece apskaudusi, kas bija ļoti vēlējusies, lai kaimiņš apprecētu viņas meitu.


 Bet tā bijusi slinka, ķildīga un nespodra, un šādu nelabu īpašību dēļ jaunais saimnieks bija to atmetis un bildinājis kalponi. Kaimiņiene par to apņēmusies jaunajam, laimīgajam pārim atriebties. Viņa nu jaunajiem kaimiņiem izlikusies par draudzeni un devusi jaunai saimniecei dažādus padomus, sevišķi kas nākošai mātei der zināt.


 Kad jaunā saimniece nākusi nedēļās, tad kaimiņiete tai jau laikus atvedusi un ieteikusi vecmāti, kas bijusi veca vecene, bez zobiem, nelaipnām acīm, garu līku degunu un tievu, garu zodu, pie kura bijis mazs matu kušķis. Ne saimniekam, nedz jaunajai saimniecei šī vecene nepatikusi, bet tomēr viņi to pieņēmuši par palīgu grūtajā stundā, lai neaizkaitinātu savu kaimiņieni.


 Kad pienākusi grūtā stunda, vecmāte apkopusi slimnieci, noguldījusi viņas bērniņu tai blakus, pamudinājusi saimnieku, lai tik ejot gulēt, jo vis esot labi izdevies. Viņa pie slimnieces palikšot nomodā un to apkalpošot.


 Saimnieks arī paklausījis.


 Kad saimnieks otrā rītā agri pamodies un steidzies apraudzīt slimnieci, tad atradis vecmāti pie gultas sēžot un cietā miegā dikti krācot, bet gulta bijusi gluži tukša, bez slimnieces un bez bērniņa. Saimnieks izbijies un veceni stipri purinādams pamodinājis.


 "Kur slimniece un mans bērns palikuši?" viņš tai bargi uzsaucis.
 "Slimniece ar bērnu guļ gultā," vecene žāvādamies atbildējusi.
 "Gulta ir tukša!" saimnieks tai uzsaucis.


 "Tukša?" vecene atkal atkārtojusi un tad paskatījusies uz gultu. "Patiesi tukša! Vai manu dieni ! Kā tas noticis?"


 "Tev jāzina, kur palikuši mana sieva un bērns!" saimnieks tai no jauna uzbrucis.


 "Jā, saimniek, tas ir tiesa," vecene atbildējusi: "Es viņus arī rūpīgi uzraudzīju. Uz rīta pusi, kad māte un bērniņš mierīgi gulēja, arī man miegs ar varu uzlauzās. Tagad redzu, ka māte un bērniņš ir pazuduši."




 Pārmeklējuši visu māju, visas ēkas, bet no saimnieces un bērniņa neatraduši ne pēdas.


 Saimnieks par to bijis ļoti izmisis, bet vecmāte klusi aizgājusi. Nelaimīgais vīrs nu palicis viens pats mājā.


 Kaimiņiene bieži atnākusi ar viņu un viņa māti parunāties, un katru reizi mēģinājusi jauno saimnieku pierunāt, lai tas rauga aizmirst savas bēdas, un lai izvēloties, sev jaunu mūža biedreni. Tā viņa runājusi savas meitas labā.


 Saimnieks tik atbildējis: "Es vēl vienmēr ticu, ka savu zudušo sieviņu un savu bērniņu atdabūšu, un ja Dievs man palīdzēs to panākt, tad viņš sodīs tos, kas man šo ļaunumu padarījuši."


 No tās reizes kaimiņiene vairs nekad neatnākusi un sargājusies sastapties ar jauno saimnieku, kas tam bijis tikai pa prātam.


 Reiz vasarā saimnieks kādā miglainā rītā viens pats savā pļavā pļāvis sienu, jo viņa kalps un kalpone bijuši muižas gaitās. Kad saimnieks apsēdies iebaudīt brokastu, rupju pelavu maizi un sālītas reņģes, tad gaiss izskatījies kā dūmu pilns, tā ka nebijis iespējams ne cik tālu redzēt. Uzreiz viņš redzējis, ka tuvējie krūmi pakustas un no tiem kaut kas izlien, un tuvojas viņam. Vispirms viņš domājis, ka tas ir kāds suns, bet drīz vien pazinis, ka nācējs ir vilks jeb vilka māte, tādēļ ka tai mazs vilcēns nācis pakaļ.


 Pļāvējam īsti tuvu pienākusi, vilka māte attupusies viņam iepretī, ar ķetnu paglaudījusi vilcēnu un tad skumīgām acīm viņu uzskatījusi. Saimnieks ātri piecēlies, paķēris izkapti un ar to vilka māti aiztriecis. Gabaliņu aizskrējusi, vilka māte vēlreiz skumīgi paskatījusies uz saimnieku un tad ar savu vilcēnu ietecējusi krūmos.


 Pusdienā putru strebjot, viņš atkal ieraudzījis vilka māti ar vilcēnu. Tā viņa tuvumā tupējusi uz kāda akmeņa un zīdinājusi savu bērnu. Viņš redzējis, ka tai pat asaras birst no acīm, gluži kā cilvēkam žēli raudot.


 Viņš no savas pusdienas maizes nolauzis kādu kumosu un aizmetis to vilcenei, tā to ātri saķērusi zobos, kādu drumstalu iebāzusi vilcēnam žaunās un tad pati ātri noēdusi lielāko kumosa daļu.


 Tajā pašā acumirklī vilcene un vilcēns uzreiz izlīduši no vilku ādas un pārvērtušies par cilvēkiem, sievieti un mazu puisēnu.

 "Mīļais vīriņ," sieviete teikusi, "vai tu savu sievu vairs nepazīsti? Paldies tev, ka tu saprati manu lūgumu un mani atsvabināji no burvības!"


 Nu sieva visu izstāstījusi, ka kaimiņiene ar raganas palīdzību to dabūjusi pie malas, pārvērsdama par vilkatu.


 Pēc tik daudz pārciestiem grūtumiem vīrs ar sievu dzīvojuši laimīgi un viņu dēls arī ar laiku izaudzis par stipru un godīgu vīru.


 Neģēlīgā kaimiņiene tūliņ pēc tam, kad bija dabūjusi zināt, ka par vilkaci pārvērstā jaunā saimniece tapusi atkal par cilvēku, tik ļoti sabaidījusies, ka aiz bailēm saslimusi un ilgi, ilgi vārgusi, līdz izlaidusi garu. Viņas meita palikusi neprecēta, un jo vecāka viņa tapusi,jo vairāk viņas seja dabūjusi raganas izskatu.


Mārtiņš Rūjienā. "Pasakas un nostāsti" 1902, 21.


# Zelta putns
*Difficulty: 0.0042*


Vienam tēvam trīs dēli: divi gudri, trešais muļķis. Viņam liels dārzs ar sudraba ābelēm; bet tām ābelēm katru nakti nolūza zari. Tēvs sūtīja vienu dēlu ābeles sargāt. Tas paņēma zobinu un likās apakš ābeles gulēt, bet kad brokašu laikā atmodās - zari bija nolauzti. Nu gāja otrs dēls - tam tāpat.


 Beidzot gāja muļķis bez nevieniem ieročiem bez nekā un nelikās nemaz gulēt, bet staigāja šurpu, turpu pa dārzu. Ap divpadsmitiem nāca tāds liels zelta putns, ka viss dārzs apspīdēja. Muļķis ķēra putnu cieti, izrāva trīs zelta spalvas un iebāza kulē. Rītā tēvs prasīja: "Vai nosargāji?"
 "Nosargāju!" muļķis atteica un lika aizklāt logus un durvis. Tad izvilka putna spalvas no kules un tūliņ visa istaba palika gaiša.


 Kad brāļi to redzēja, tie sataisījās iet pa pasauli šo putnu meklēt. Arī muļķis lūdzās līdz iet. Labi. Gudrie brāļi aizjāja ar skaistiem zirgiem, muļķis klemberēja ar sprāgonu. Tā viņi uzjāja uz krusta ceļiem. Katram ceļam bija savs stabs. Uz pirmā staba stāvēja: "Zirgam labi, cilvēkam nelabi!" Uz otra: "Cilvēkam labi, zirgam nelabi!" Uz trešā: "Vilks zirgu apēd!"
 Pa pirmajiem labākiem ceļiem tūliņ aizjāja gudrie, muļķim bija jājāj pa trešo. 


 Labi. Un kā nu muļķis pajāja tādu gabalu, sastapa vilku. Vilks apēda zirgu. Muļķis gāja kājām raudādams. Te pa kādam gabalam atkal sastapa to pašu vilku, tas prasīja: "Puisīti, uz kurieni iedams? Ko raudi?"
 Muļķis atteica: "Vilciņš apēda zirdziņu!"
 "Nu tad kāp man pašam mugurā."


 Muļķis uzkāpa vilkam mugurā un par pusstundu pārskrēja 9 ķēniņa valstim, kur zelta putns bija vienā pilī. Bet pils vārti bija cieti. Vilks nu uzslējās uz divām kājām, pārcēla muļķi sētai un sacīja tā: "Tai un tai pils istaba būs zelta putns, bet neņem būri!"


 Muļķis iegāja pilī, atrada visu, kā bija teikts, un domāja: "Ja putnu var ņemt, kādēļ tad būri gan ne?" un paņēma abus.


 

 Bet tiklīdz būri aizkustināja tā būris ieskanējās kungi atmodās un ielika muļķi cietumā. Nu muļķis lūdzās. Bet kungi paģērēja, lai atvedot zirgu ar zelta krēpēm, tad palaidīšot. Labi.
 Muļķis aizgāja pie vilka un prasīja padomu. Vilks lika kāpt atkal mugurā un par pusstundu tie bija klāt, kur zirgs atradās. Vilks atkal pārcēla sētai un piekodināja, lai apaušus neņem.
 Bet muļķis, zirgu ņemdams, tomēr paņēma apaušus. Apauši ieskanējās, kungi atmodās un ielika muļķi cietumā. Nu muļķis lūdzās. Kungi pavēlēja atvest ķēniņa meitu, tad zirgu atdošot. Labi.


 Muļķis aizgāja pie vilka un prasīja padomu. Tagad vilks gan bija noskaities, bet tomēr aiznesa par pusotras stundas pie ķēniņa meitas un sacīja: "Ielien rožu krūmā! Tad nāks viena meita, tā ir auklētāja; tad nāks otra, tā būs ķēniņa meita, to ķer cieti un lec pār mūri pie manis!"
 Muļķis tā darīja un viss izdevās labi. Nu jāja atpakaļ. Bet kad nonāca pie tās pils, kur zirgs, vilks lika ķēniņa meitai apēsties zem viena ozola un pats palika vietā par ķēniņa meitu, sacīdams: "Ved nu mani tur pilī, un kad esi zirgu paņēmis un jau gabalā ar ķēniņa meitu aizjājis, tad ieminies: kur mans vilciņš!"
 Labi, muļķis ieveda pilī neīsto ķēniņa meitu dabūja zirgu, aizjāja un pusceļā ieminējās: "Kur mans vilciņš?"
 Tūdaļ vilks pārmeta trīs reiz pupkuli, palika atkal par vilku un drīzi jo drīzi panāca jājējus.


 Pie otras pils vilks atkal palika par zirgu. Muļķis ieveda neīsto zirgu pilī un dabūja zelta putnu. Bet pusceļā ieminējās: "Kur mans vilciņš?"


 Tūdaļ vilks pārmeta trīs reiz pupkuli un panāca jājējus. Tagad vilks šķīrās, bet šķiŗoties paprasīja muļķim šņudauku. Muļķis nu jāja ar ķēniņa meitu, kamēr tika pie staba. Tur viņš iegāja vecainē, zirgu sapina, putnu uzlika uz egles un tad apgulās ar ķēniņa meitu.

 Pašu laiku gudrie brāļi arī jāja mājā un, ieraudzījuši lielas zirga pēdas, jāja pakaļ vecainē skatīties. Te atrada muļķi, ķēniņa meitu, zirgu un putnu. Tūdaļ muļķi nokāva, viņa mantas paņēma un stāstīja mājā tēvam, ka nemaz nezinot, kur muļķis palicis. Viņi gribēja, lai ķēniņa meita paliek šiem par sievu un tai un tai dienā salaulātos.


 Bet vilks par to starpu bija aplūkojis šņudauku un atradis to gluži asinaiņu un tūliņ steidzās muļķi meklēt. Atrada mežā nokautu. Vilks saķēra vārnu, iedeva divas pudelītes un lika atnest mirstamo ūdeni ar dzīvības ūdeni. Vārna atnesa. Tad papriekšu sasvaidīja muļķi ar mirstamo ūdeni, beidzot ar dzīvības ūdeni - muļķis atdzīvojās.


 Vilks nu piekodināja, lai tūliņ steidzās mājā uz baznīcu, kur pašu laiku vienu gudro brāli ar ķēniņa meitu laulāšot. Muļķis pārsteidzās, iegāja baznīcā, nostājās ķēniņa meitai blakus un mācītājs nu salaulāja ķēniņa meitu ar muļķi. Par to starpu arī vilks bija atsteidzies par cilvēku un izstāstīja tēvam, ko gudrie izdarījuši. Tēvs aizdzina gudros un muļķis nu palika par mīļo dēlu.


# Liepa
*Difficulty: 0.0042*


Senāk visi koki mācēja runāt un lūdza cilvēkus, lai viņus necērtot. Kāds vīrs iegājis mežā un gribējis cirst liepu, bet liepa sacījusi: "Necērt manis, es tevi pataisīšu, par ko tu gribēsi!"


 Vīrs teic: "Labi, tad pataisi mani par kungu!"


 Liepa viņu pataisa par kungu. Bet pēc kāda laika viņam jau apnika būt par kungu, viņš atkal aizgāja uz mežu un gribēja cirst liepu. Viņa atkal to lūdza sacīdama: "Es tevi pataisīšu par ko tu gribēsi!"


 Vīrs teic: "Pataisi mani par karali!"


 Liepa viņu pataisīja par karali. Bet drīz arī tas viņam bija par maz, viņš atkal aizgāja uz mežu, gribēja cirst liepu. Viņa to lūdza, sacīdama: "Es tevi pataisīšu, par ko tu gribēsi!"


 Vīrs atteic: "Pataisi mani par Dievu!"


 Liepa saka: "Meties zemē uz visiem četriem, tad es pataisīšu."


 Vīrs arī nometas uz visiem četriem, bet tai pašā brīdi viņš apauga ar spalvu un palika par lāci.


 No tā laika Dievs nolika tā, lai koki vairs nevarētu runāt.


# Bezbailis meklē bailes
*Difficulty: 0.0043*


Vienam tēvam bijuši trīs dēli: divi gudri, bet trešais muļķis. Muļķis bija izmācījies kurpnieka amatā un viņš bijis ļoti slinks, bet aplam drošs. Viņš gan bija dzirdējis, ka cilvēkiem esot bailes, bet pats par tām nekā nezināja. Un tad saņēmies iet bailes meklēt.


 Gājis, gājis - beidzot aizgājis līdz vienam ķēniņa pilsētam. Nu staigājis pa pilsētu un tikai izskatījies pazudis. Piepeši viens vaicājis: "Ko tu meklē?"


 Muļķis atbild: "Bailes meklēju!"


 "Labi, gan tu pazīsi, kas ir bailes. Nāc līdz man pie ķēniņa!" Aizgājis pie ķēniņa, ķēniņš aplam priecājies un aizsūtījis to uz vienu apgrimušu pili. Muļķis bijis mierā tur iet, tikai kaulējies, lai dodot miltus un gaļu līdz, ka var vārīt ķiļķenus, un vienu zaldātu, kas viņu apkalpotu - ienestu ūdeni un malku. To visu devuši muļķim un tad aizveduši uz pili, parādījuši to vietu, kur šis visnotaļ bailes atradīšot. Muļķis vareni priecājies: "Nu taču vienreiz piedzīvošu, ko ilgi esmu meklējis!"


 Arī viss ķēniņa pilsēts priecājies, ka gadījies tāds muļķis, kas uz apburto pili gājis, jo pilsētam bijusi gatavā nelaime ar velniem, kad tai pilī cilvēka nebijis. Un kad nu tur bija atstājuši, tad muļķis gājis namā ķiļķenus vārīt, bet zaldātu sūtījis pēc malkas. Zaldāts aizgājis un muļķis vāra ķiļķenus.


 Te piepeši viņš redz: pa skursteni nokrīt viena roka. Muļķis priecīgs: "Redzi, kur būs laba ķellīte namam sienmalu izlāpīt!"


 Pēc tam nokritusi kāja. Muļķis atkal priecīgs: "Redzi, kur būs labs āmurs - strādniekam bez āmura tiešām grūti iztikt!" Un vēl otra roka nokritusi - muļķis atkal teicis : "Te būs lāpstiņa manam palīgam!"


 Arī otra kāja nokritusi - muļķis teicis: "Mūrnieka palīgam bez āmura arī nevedas!"


 Bet nu nokritusi galva. Muļķis teicis: "Ūdens smeļamais kauss arī derīgs!"


 Beidzot nokritis ir rumpis un nu muļķis priecājies: "Tā tad būs laba mulda, kur kaļķus sataisīt, sienmalu mūrējot!"


 Pēc tam izgājis laukā skatīties, kur viņa zaldāts, un ieraudzījis, ka zaldāts aizdurvē pie sienas sasalis. Muļķis paņēmis to, ienesis namā un teicis : "Ko tad tu tā esi sasalis – pagaidi, es tevi atsildīšu!"


 Nolicis zaldātu pie uguns un sildījis;bet pa to starpu viņš redz: nokritušās kājas, rokas, galva, rumpis pieraujas viens otram klāt un atdzīvojas. Nu viņš izrāvis savu zobenu, nocirtis atdzīvinātam rumpim galvu un, savus ķiļķenus nocēlis, gājis pils lielajā istabā tos ēst. Tad ienācis cits velns ar divām galvām, vaicādams: "Ko te dari?"
 Muļķis izrāvis savu zobenu, nocirtis velnam abas galvas, iemetis tās pagrabā un ēdis atkal savus ķiļķenus. Tad ienācis trešais velns ar trim galvām. Arī tam muļķis nocirtis galvas un ēdis atkal. Vēl ceturtais velns ienācis ar četrām galvām;muļķis tāpat padarījis. Tad ienācis piektais un vaicājis muļķim: "Vai māki kārtis spēlēt?"
 "Māku gan."
 Un nu sākuši spēlēt kārtis. Muļķis reizi no reizes vinnējis, bet velns naudas nemaksā un nemaksā. Muļķis izrāvis savu zobenu un nocirtis tam abas rokas - velns nevarējis pretim turēties, beidzot muļķis nocirtis visas galvas un iemetis pagrabā.
 Tad ienācis sestais velns ar sešām galvām, vaicādams muļķim: "Vai māki kārtis spēlēt?"
 "Māku gan!"
 Sākuši spēlēt, muļķis atkal vinnējis, bet velns naudas nemaksā. Muļķis izrāvis zobenu, nocirtis velnam vispirms abas rokas, tad visas galvas un iemetis tās pagrabā. Tad ienācis septītais velns deviņām galvām un vaicājis muļķim: "Vai te mani seši biedri nav bijuši?"
 "Nav neviena bijis."
 Bet šis velns bijis tik briesmīgs, ka runājot liesmas šāvušās pa muti laukā un galvas bijušas daža pēc suņa, daža pēc lauvas, bet visbriesmīgākā bijusi tam balss. Tas sniedzis muļķim stabuli un teicis: "Ej laukā, pastabulē!"
 Muļķis izgājis un stabulējis, lai nāktu velna biedri šurp. Bet nenācis neviens pats - visi taču gulēja pagrabā nokauti. Muļķis ienācis atpakaļ un teicis: "Nenāk neviens pats!"
 Velns sacījis: "Stabulēdams paspiedi vienu federi, tad izsprāgs lode un būs tāds briesmīgs troksnis, ka visa pasaule notrīcēs. To viņi sadzirdēs un skries šurp, lai kur būdami."
 Muļķis izgājis un izmēģinājis, vai tas ir tā, un pārliecinājies, ka ir gan tā, nācis atpakaļ un sacījis: "Nenāk neviens pats."
 Nu velns prasījis savu stabuli atpakaļ, bet muļķis nedevis vis, sācis labāk stabulēt, paspiedis federi un ietriecis lodi velnam krūtīs. Vēl otrreiz muļķis pastabulējis un nogāzis velnu gar zemi. Tad nocirtis tam visas galvas un iemetis pagrabā,
 Bet nu gadījusies jauna sieviete turpat un stāstījusi muļķim: "Katru nakti no pulksten 11 līdz 12 es palieku par cilvēku, bet pēc tam par zosi. Šī ir aplādēta pils, te seši velni ir mana tēva brāļi, bet septītais, deviņgalvis, ir pats tēvs. Es esmu tēvam viena vienīgā meita, pēc stundas laika būšu atkal zoss. Bet no pagraba, kur velnus iemeti, rāpsies ārā dažādi tārpi, nelāgi kukaiņi, siseņi un citi tādi radījumi. Tos visus pieraugi nokaut, neviena paša nepamet dzīva. Tad arī es nākšu un man būs sīksts, ļoti sīksts kakls, bet centies kaklu vienā cirtienā nocirst, tad izglābsi mūs visus un šo pili lai."
 Un nu viņa ievedusi muļķi citā istabā, kur stāvējušas dažādas pudeles uz loga, vienu no tām viņa paņēmusi un devusi muļķim nodzerties. Nodzēries - manījis, ka no tā dzēriena septiņreiz stiprāks palicis, nekā iepriekš. Pēc tam sieviete pazudusi un nu muļķis devies pie darba. Līduši ārā gan nelāgi kukaiņi, gan siseņi, bet viņš visus nomaitājis. Beidzot iznākusi zoss, viņš vienā cirtienā nocirtis galvu un nu piepeši tā pārvērtusies par skaistu sievieti, apķērusies šim gar kaklu un pateikusies, ka izglābis viņu ar visu pili. Un nu dzirdējis tādu troksni, it kā visa zeme trīcētu – it kā pērkona dumpi, un tad pils izcēlusies no zemes apakšas.


 Nu atnācis ķēniņš, uzlicis muļķim kroni galvā, iecēlis to par ķēniņu un znotu. Un tai pašā brīdī tad apgrimusi tā ķēniņa pils, kas to pili bij apbūris un aplādējis. Bet šis ķēniņš ar savu znotu valdot ir šodien, ja neesot miruši.





# Cilvēka dvēsele
*Difficulty: 0.0043*


Sensenos laikos, kad Dievs radīja pasauli, viņš katrai dzīvai būtnei uzdāvināja pa dvēselei – skaistai un vientuļai. Lai ikvienai būtnei būtu kaut kas, pēc kā ilgoties un tiekties, viņš lika šīm dvēselēm dzīvot nomaļus. Putnam dvēsele dzīvoja sudraba mākonī augstu debesīs. Zivij dvēsele dzīvoja melnajos akmeņos pie avota, no kura iztek tālākais strauts. Skudrai dvēsele dzīvoja visaugstākajā kalnā aiz septiņām jūrām. Bet cilvēka dvēsele dzīvoja mežā.


 Putns juta, kā viņu kaut kas sauc un gaida augstu debesīs, un ik rītu centās aizlidot līdz sudraba mākonim. Lai arī viņam tas neizdevās, putns priecājās par spēku un brīvību, ko sniedz tāds lidojums. Zivs juta, ka melnajos akmeņos strauta iztekā ir kaut kas tuvs un mīlīgs, tāpēc ik pavasari peldēja pa straumei uz augšu, cenšoties sasniegt to vietu, kur sākas visas upes. Lai arī tas viņai neizdevās, zivs priecājās, ka var nārstot vietā, kur ūdens ir tīrāks un garšīgāks. Skudra juta, ka viņas uzdevums ir uzcelt visaugstāko kalnu, tāpēc bez mitas un noguruma vāca ikvienu vismazāko zariņu, veidojot savu skudru pūzni pēc iespējas līdzīgāku kalnam. Lai arī tas viņai neizdevās, skudra turpināja celt un cerēt, ka reiz viņai izdosies savu darbu pabeigt.


 Bet cilvēka dvēsele dzīvoja mežā – dziļi tumši zaļajā biezoknī, starp kokiem un zāli, starp sūnām un brūkleņu mētrām. Rudenī cilvēks gāja uz mežu un priecājās par krītošajām lapām, vāca sēnes un ogas. Ziemā cilvēks bija pateicīgs mežam par malku, ko pārnesa mājās un dedzināja pavardā, sasildot istabu klusām pievakares dziesmām un maigai mīlestībai. Pavasarī cilvēks klausījās, kā mežā dzied putni un plaukst pumpuri, zinot un priecājoties par to, ka dzīve sākas no jauna un turpinās. Vasarā viņš bieži sēdēja meža norās, kāri ieelpodams tvanīgo un mierinošo meža smaržu. Cilvēks juta, ka mežā dzīvo kaut kas tuvs un svarīgs, taču neprata to meklēt.


 Pagāja gadsimti un gadu tūkstoši. Putni, zivis un skudras turpināja savu ceļu – tie dzima, dzīvoja, mīlēja un mira, bet ik reizi no jauna atkal un atkal meklēja vietu, kur dzīvo viņu dvēseles. Tikai cilvēks aizvien vairāk vēlējās dzīvot savās mājās. Viņam mājās bija ledusskapis, kurā glabājās veikalā pirktas limonādes un ievārījumi, tāpēc aizvien retāk cilvēks devās uz mežu pēc ogām. Cilvēkam mājās bija centrālapkures radiatori un malka vairs nebija vajadzīga. Cilvēkam mājās bija televizors un kompaktdisku atskaņotājs, kurā skaistas meitenes dziedāja skaļāk un krāšņāk par putniem mežā. Cilvēkam bija mašīnas un vilcieni, pilsētas un teātri, viņam vairs nebija laika domāt par to, ka gaiss, ko viņš elpoja, jau sen vairs nesmaržo pēc kaut kā tuva un svarīga.


 Cilvēks būvēja lidaparātus un pacēlās augstu debesīs, tik augstu, kur pat visstraujākais putns nevarēja aizlidot. Cilvēks atklāja tālas zemes un iezīmēja kartēs ikvienas upes izteku tur, kur visapņēmīgākā zivs nespēja nokļūt. Cilvēks kāpa visstāvākajos kalnos un atstāja to virsotnēs iespraustus karodziņus, par kādiem visstiprākā skudra varēja tikai sapņot. Un tomēr nebija cilvēkam miera. Tikai reizēm, nejauši nomaldījies vai pagalam izmisis, cilvēks nonāca meža dziļumā, uz brīdi apmulsa, piesēdās zem kāda koka un juta – tā ir kaut kur tepat, kaut kur aiz muguras, tā elpo viņam tieši sejā. Cilvēka dvēsele. Skaista un vientuļa.


# Dievs nospriež mūža garumu
*Difficulty: 0.0043*


Dievs sācis lemt cilvēkiem un kustoņiem mūža garumus: Pirmais nācis zirgs un Dievs šim sacījis: «Tev būs trīsdesmit gadu!»


 «Tas ir par daudz,» sacījis zirgs. «Man ir vienmēr grūti jāstrādā un tā es vairs nevarēšu savu kaulu pavazāt.» Un tikmēr zirgs diņģējies, kamēr nodiņģējis sev astoņpadsmit gadus.


 Otrais nācis suns un šim atkal Dievs sacījis: «Tev būs trīsdesmit gadu!»


 «Tas ir par daudz,» sacījis suns. «Man naktīs jāsalst ārā un pa dienu man ar daudz darba, tā es vairs nevarēšu sev maizes nopelnīt, » un suns tikmēr diņģējies, kamēr nodiņģējis sev mūža garumu uz divpadsmit gadiem.


 Trešais nācis mērkaķis un Dievs šim atkal sacījis: «Tev būs trīsdesmit gadu!»


 «Tas ir par daudz,» sacījis mērkaķis. «Man visu mūžu jāākstās,» un mērkaķis tikmēr diņģējies, kamēr nodiņģējis sev mūža garumu uz desmit gadiem.


 Ceturtais nācis cilvēks un Dievs šim sacījis: «Tev būs trīsdesmit gadu!»


 «Tas ir par maz,» sacījis cilvēks. «Tā jau es tikko esmu pie riktīga prāta nācis, tev jāliek vēl klāt!»


 Dievs pielicis cilvēka mūžam zirga astoņpadsmit gadus, bet cilvēks atkal diņģējies un sacījis: «Tas vēl ir par maz, jo man vēl bērni nebūs lieli.»


 Tā Dievs pielicis cilvēkam vēl divpadsmit suņa gadus un cilvēks vēl diņģējies un sacījis, ka tas vēl esot par maz. Tā nu Dievs vēl pielicis cilvēkam desmit mērkaķa gadus un ar to cilvēks bijis mierā. Nu tā ar cilvēkam palicis. Sava paša gados, cilvēkam ejot labi, zirga gados esot grūtāki jāstrādā, suņa gados vairs neesot zobu un jākremtot tāpat, kā suņam, un mērkaķa gados esot jāākstoties.


Piezīme. Šī ir veca rietumu Eiropas teika, kas izplatījusies ar Skolas maizi.


 .H. Skuliņa no 59 g. v. Augusta Kārkliņa Mēru pag.





# Sods par skaišanos
*Difficulty: 0.0043*


Divi brāļi gājuši reiz vietas meklēt. Viens iegājis kādā muižā un tur ar kungu saderējis. Norunājuši ar kungu tā: kurš papriekšu palikšot dusmīgs, tam deguns jānogriežot. Kungs tūliņ otrā dienā sūtījis puisi ganos un nedevis nemaz maizes līdz. Vakarā kungs gājis puišam pretī un piedāvājis viņam stopā ūdeni, lai nodzeroties. Kur nu neēdis dzers? Tā arī puisis nedzēris. Kungs prasījis, vai šis dusmīgs, uz ko puisis atbildējis, ka neesot vis dusmīgs. Ir vēlāk vakarā nav ēst devis.


 Otrā dienā licis atkal ganos iet bez maizes, un nācis atkal ar ūdens stopu pretim un piedāvājis dzert, bet puisis nedzēris. Kungs prasījis, vai dusmīgs esot, uz ko puisis atbildējis: "Kā nudusmīgam nebūt, jau divas dienas neēdis un vēl dzert dod!"


 Kungs nogriezis puisim degunu. Puisis ar vairs nedzīvojis un gājis projām. Uz ceļa saticis ar savu otru brāli, kas prasījis, kur šā deguns palicis. Viņš tam ar visu izstāstījis, ka muižā ar kungu tā saderējis, ka tam, kam papriekšu dusmas ronas, deguns jānogriežot. Kungs viņam divas dienas nedevis ēst un vēl vakarā nesis ūdens stopu, lai dzerot. Kad nu kungs viņu prasījis, vai dusmīgs esot, viņš atbildējis: "Zināms, vai tad nu bez dusmām!"Un tā tad kungs šim degunu nogriezis.


 Otrs brālis nu iet uz to muižu, saderas atkal tāpat ar to kungu, ka tam, kas pirmais dusmīgs, deguns jānogriež. Kungs liek viņam tāpat ganos iet. Puisis, uz ganiem iedams, paņēmis uguni, podiņu un sāli, kurinājis uguni, nokāvis jēru, vārījis gaļu un ēdis. Vakarā, ka sadzinis lopus mājā, gājis kungs ar ūdensstopu, bet puisis izdzēris un sacījis: "Kaut vēl vairāk būtu bijis!"


 Kungs ar viņam nedevis vakariņas nemaz. Rītu kungs licis atkal ganos iet. Puisis nokāvis atkal vienu jēru un vārījis. Vakarā nācis lielskungs tāpat ar ūdensstopu. Puisis par ūdeni lielkungam pateicies un sacījis: "Kaut jel lielskungs uz ganiem būtu atnesis pretī!"


 Kungs prasījis, vai dusmīgs esot, uz ko puisis atbildējis: "Nemaz!"


 Lielskungs ir trešo dienu licis ganos iet, un puisis vienmēr kāvis pa jēram. Pēdīgi dabūjis lielskungs zināt, ka puisis jērus ganos kaunot, un prasījis, kāpēc šis tā darot. Puisis atsaucies: "Vai lielskungs par to dusmīgs?"


 "Neesmu vis dusmīgs,"atteicis kungs, un nav viņu vairs ganos sūtījis, bet licis, lai zirgus pucējot un lai karīti iesmērējot. Puisis ar ņēmis izdarīt, nogriezis visiem zirgiem krēpes un asti unizsmērējis karītei iekšpusi un ārpusi ar darvu. Kungs gājis skatīties, vai puisis savu darbu labi padarījis, un visu to redzēdams, brēcis pilnā kaklā, lai tūliņ ejot prom. Puisis prasījis, vai kungs par to dusmīgs esot. Kungs atbildējis, ka neesot vis dusmīgs.


 "Kad kungs nav dusmīgs, tad jau es ar' vēl projām neiešu,"atteicis puisis. Kungs, viņu projām nevarēdams dabūt, iedzēris miega zāles un izlicies par nomirušu. Lielmāte gan teikusi puisim, ka lielskungs nomiris un lai šis tak tagad virzoties projām, bet puisis atteicis, ka viņš vēl gribot savu lielkungu nomazgāt un zārkā ielikt, jo citādi viņš projām neiešot. Lielmāte ar' paļāvusi to vaļu, lai mazgājot. Puisis novārījis labu karstu ūdeni un uzdrāzis lielkungam virsū. Lielskungs stāvus kā miets. Puisis nu prasījis, vai lielskungs par to dusmīgs. Lielskungs turpretim atteicis, ka neesot vis dusmīgs. Pēdīgi kungs lūdzis ar lūgšanu, lai projām ejot, bet puisis tik prasījis: "Vai lielskungs par to dusmīgs?"


 Galu galā atdevis lielskungs visu savu naudu, un tad puisis aizgājis projām.


# Laimes bērni
*Difficulty: 0.0043*


Reiz dzīvojis nabaga zemnieks ar trim dēliem. Kad tēvs nomiris, tad dēliem palicis tikai viens zirgs, viena govs un viens kaķis no tēva mantības. Viens brālis nu paņēmis zirgu, otrs govi un trešais kaķi. Vecākie brāļi zirgu un govi labi pārdevuši un dabūjuši labu naudu, bet kaķa neviens negribējis pirkt. Tad jaunākais brālis paņēmis savu kaķi un gājis plašā pasaulē laimes meklēt.


 Staigādams viņš vienā vakarā pienācis pie vienas muižas un lūdzis naktsmājas. Kunga sievai bijusi žēlīga sirds un tā sacījusi uz nabaga ceļinieku: "Es tev labprāt dotu vienu istabu, bet tur ir tik daudz peļu, ka tās tevi pa nakti apēdīs."


 Ceļinieks atbildējis: "Es no pelēm nebaidos, man pašam ir savs kaķis līdzi."


 Kunga sieva saka: "Tavu zvēru vēl drīzāk peles apēdīs."


 "Lūkosim pārgulēt."


 Tā nu jaunākais brālis palicis ar savu kaķi tai muižā pa nakti. Rītā kungs sūtījis ļaudis, lai aprok peļu apēstā ceļinieka kaulus. Bet nu izrādījies, ka ceļinieks ar visu kaķi ir sveiks un vesels, bet visa grīda ir pārklāta ar nokostām pelēm. Nu tik kungs arī sapratis, ka ceļinieka zvērs nemaz nebaidās no pelēm, bet vēl pats ķer tās cieši un kož nost. Tāds zvērs nu kungam ļoti paticis un viņš nopircis to par dārgu naudu.


 Kad nu jaunākais brālis pārnācis mājā, tad viņš bijis bagātāks par abiem vecākiem brāļiem. Viņš nu ņēmis abus brāļus pie sevis un tad dzīvojuši visi laimīgi. 


# Ar vienu burvju lietu iekaro otru
*Difficulty: 0.0043*


Reiz dzīvoja divi brāļi kopā vienā mājā. Kaut gan viņi uzcītīgi strādāja, tomēr viņiem nekas nelaimējās. Un beidzot rādījās, ka viņi pat maizi nevarēs nopelnīt. Par šādu nebūšanu noskaitušies, viņi apņēmās iet laimi meklēt. Dažādas lietas un pārtiku apgādājuši, viņi laidās ceļot. Tie gāja, kur tikai acis metuši gan pa lieliem ceļiem, gan pa maziem un pat pa kāju celiņiem lielos mežos.


 Tā caur vienu lielu mežu iedami, viņi uzgāja mazu istabiņu, zināms, ka garām jau negāja, gāja iekšā. Bet būda, kā rādījās, bija gluži tukša. Kad nu vakars pašulaik bija klāt, ta viņi taisījās tur nakti pavadīt. Vecākais brālis ņēma savu līdzpaņemto bībeli, sēdās pie vienīgā galdiņa un iesāka tai lasīt. Jaunākais klausīdamies atstiepās iepretim uz sola un pēc maza laiciņa jau bija iemidzis. Tā vecākajam brāļam nopietni lasot, uz reiz tapa galda otra mala pacelta un viena roka parādījās un balss sauca, lai ejot tūliņ projām no šejienes, citādi nebūšot labi. Lasītājs likās šo biedināšanu nemaz nedzirdot, bet lasīja svētajā grāmatā jo projām. Parādījās otra roka un balss tāpat biedināja, bet ir to lasītājs nelika ne dzirdat. Nu izcēla līdējs jau vienu kāju un biedināja vēl reiz, bet kad lasītājs nepaklausīja, tad tas izlīda pavisam no savas alas un, kā rādījās, bija pats Sātans. Nu tas uzaicināja lasītāju uz trīskārtīgu laušanos, ar tādu norunu, ka, ja velns vinnēšot lasītāju tad vīram jāatstājot tūliņ mājiņa, bet ja lasītājs vinnēšot velnu, tad tas atdošot tam visu savu mantu, kas vien šim alā esot. Lasītājs, iesauca savu Dievu par palīgu un ķērās velnam krūtīs. Tīri ar brīnumu viņš velnu nosvieda tik pat kā ganu zēnu gar zemi. Sākās drīzumā otra cīņa, ko arī lasītājs ar Dieva palīgu vinnēja.


 Bet nu velns palika domīgs un teica, ka priekš trešā cīniņa vajagot ar kādu malciņu atspirdzināties. Viņš paņēma no plaukta divas butelītes, sēdās pie galda un nolika sev to priekšā, kurai bija spēka zāles piejauktas, bet lasītājam to ar nespēka zālēm. Tanī pašā reizē jaunākais brālis, maigi gulēdams, dikti iekrācās. Velns paskatās atpakaļ un jautā: "Kas tad tur tev guļ?"


 Lasītājs ķer mudīgi butelītes un tās klusām pārmij un tad tikai vēl atbild, ka tur guļot šā jaunākais brālis. Pēc tam tie iedzēra ikkatrs sev priekšā stāvošo butelīti, pie kam velns nemaz lasītāja viltību nenomanīja. Nu sākās trešā cīņa, ko lasītājs, caur spēka zālēm stiprināts, it viegli savinnēja. Velns atzina, ka esot paspēlējis, paņēma sveci, atvāza galda virsu un kāpa pagrabā, lasītāju uzaicinādams, lai ejot līdz, savas vinnētās mantas apskatīt. Lasītājs arī paklausīja un gāja līdz, bet drošības pēc piesēja paslepen pie ieejas krampja diega galu, no kura viņam vesels kamols bija līdz. Caur garu gaņģi vezdams, velns atslēdza vienas dubultas durvis un rādīja viņam vienu kambari, kurā bija daudz vara un sudraba naudas. No tā kambara izgājis un to aizslēdzis, velns viņam atdeva atslēgu. 


 Tāpat tas rādīja vēl otru un trešu kambari, kuros bija daudz zelta naudas un daudz citas par citu krāšņākas sudraba un zelta lietas. Arī šo abu kambaru atslēgas velns viņam atdeva,bet tik līdz ko atslēgas bija atdevis, tad pats velns uz vietas pazuda ar visu sveci, tā ka lasītājs palika gluži tumsā. Viņš par to maz ko bēdāja, bet sāka tik savu diegu kamolu tīt kopā, un tā viņš atkal ieeju atrada un izkāpa no alas istabiņā pie jaunākā brāļa, kas vēl uz sola gulēja.


 Kad jau pašulaik gaisma ausa, tad viņš cēla jaunāko brāli augšā un izstāstīja tam kāda šim laime gadījusies. Nu viņi gāja no lielā meža laukā, sarunāja par labu maksu daudz malačus ar zirgiem, un brauca ar visiem uz zināmo būdu pēc lielās mantas. Kad jau bija visu to bezgalīgo mantu sakrāvuši vezumos, tad vecākais brālis ņēmās jaunākajam izskaidrot, ka tikai šim tā manta piederot. Jaunākais brālis neesot, to dabūjot, nekādā vīzē palīdzīgs bijis, tā tad arī šis viņam no tās mantas neko nedošot.


 Jaunākais brālis arī neko daudz nestrīdējās, bet apņēmās iet viens pats tālāk un meklēt savu laimi. Tāpat arī tagad viņš gājis viens pats pa visiem kāju celiņiem un stidziņām, un uzgājis arī vienu citu mājiņu. Arī šī bijusi gandrīz tukša, tikai bijis galdiņš un kaktā vecs kastrolis ar kulīti uz vadža. No ceļošanas piekusis, viņš domājās kādu laiciņu še atpūsties. Pēc neilga laika viņš dzird atbraucam kungus, ka zvani vien atžvārdz. Kungi pieturēja taisni istabiņas priekšā. Nu laimes meklētājs manījās tikt aizkrāsnē, lai kungi viņu nepamanītu. Kungi sagāja istabā un, sasēdušies pie galda uzsauca: "Kastrol ar kulīti, gādājiet, ka tiek ēdieni un dzērieni uz galda!"


 Te uz reiz kastrolis bij tāds sulainis, ka jādomā, un kulīte tāda ķēkša, kā reti redzēta. Nu tie nesa, ko tik kungi vēlējās, un kad kungi bija paēduši, tad atkal uz kungu pavēli, galdu nokopa un palika atkal par kastroli un kulīti savā kaktā.


 Laimes meklētājs noskatījās visus šos brīnumus par krāsni, un kad kungi aizbrauca un ne zvanus vairs nedzirdēja, tad līda viņš no aizkrāsnes laukā un domāja: "Paga, mēģināšu es arī tāpat, kā tie kungi!"


 Un viņš sēdās pie galda, uzsauca: "Kastrol ar kulīti, gādājiet, ka tiek ēdieni un dzērieni uz galda!"


 Te par brīnumu kastrolis un kulīte paklausīja arī viņam un nesa viņam ēdienus un dzērienus, ko šis ceļa nogājies, arī krietni vien pucēja. Kad bija krietni dūšu uzpravījis ar saldo vīnu, tad viņš ņēmās ķēkšu un sulaini pārrunāt, lai nākot šim līdz, un solīja tiem visādus priekus un līksmības, un lai darot gandrīz, ko paši gribot, šis jau nebūšot nemaz tik bargs, kā šie kungi esot. Kastrolis ar kulīti arī ļāvās pierunāties un gāja viņam līdz, jeb, tā sakot, par kastroli un kulīti palikuši, ļāvās nesties līdz. Priecīgs, ka šādus derīgus rīkus dabūjis, viņš devās uz māju.


 Bija jau labu gabalu gājis, tad nāca viņam pretī viens sirmgalvis, ar cirvi uz pleca. Kad tas ar viņu satikās, tad sāka sirmgalvis gauži lūgties, lai dodot šim ēst. Gan laimes meklētājs vēl liedzās, ka šim neesot ko dot, bet kad sirmgalvis stāstīja, ka neesot vai trīs dienas ēdis, tad viņam iežēlojās tā, un viņš sauca kastrolim un kulītei, lai gādājot ēdienus un dzērienus. Kad bija sirmgalvi pamielojis, un šis noskatījies laimes meklētāja brīnuma kastrolī un kulītē, tad sāka tas prasīties, lai laimes meklētājs mijot ar šā cirvi. Laimes meklētājs prasīja: "Bet ko tad ar tavu cirvi var darīt?"


 Tas atbildēja: ai, tas cirvis esot labs, ja ar to cērtot krustiski uz zemes un sakot, kāda māja lai rodoties, tad tā drīzā laikā esot gatava, pat tāda, kā otras pasaulē nebūšot. Laimes meklētājs domāja, ka labāki esot kastrolis ar kulīti nekā cirvis, un tādēļ pretojās un negribēja mīt, bet kad kastrolis viņam dūra pie sāniem un iečukstēja ausī, lai mijot vien, šie būšot drīz atbēgt atpakaļ, tad viņš arī samija ar vecīša cirvi.


 Vecītis aizgāja uz savu pusi, un šis lēniem soļiem soļoja uz priekšu uz savu pusi. Vēl nebija ne veselu dienu tā soļojis, kad jau kastrolis ar kulīti bija atkal pie viņa klāt, un nu viņš gāja priecīgi atkal tālāk.


 Otrā dienā sastapa atkal vienu vecīti, kam bija liela kūja rokā. Arī šis tāpat lūdzās, lai dodot ēst. Kad bija pamielojis, tad prasījās arī šis, lai mijot ar šā kūju. Laimes meklētājs prasīja: "Bet ko tad ar tavu kūju var darīt?"


 Un tas izskaidroja, ka ar to varot katru ienaidnieku, kas nākot pretī, nosist pie zemes, pat lielāku pulku, ja vajadzīgs. Un tāpat uz kastroļa pamācīšanu, lai mijot vien, samija arī ar šo un beigās kastrolis ar kulīti atbēga atkal atpakaļ.


 Tāpat trešā dienā sastapa vecīti, ar pātagu par pleciem Arī šo iemija tāpat pret kastroli un kulīti, kas tāpat atpakaļ atbēga. Ar šo pātagu, pēc vecīša teikšanas, varot piecelt miroņus, kas jau ilgāku laiku gulējuši beigti. Tā nu laimīgais gāja priecīgs uz savu māju.


 Pie tēva mājas piegājis, viņš tās vairs neatrada tādas, kā bija atstājis. Mazas, nabadzīgas mājiņas vietā bija ļoti lepna pils, ko apsargāja zaldātu pulki. Viņš satika uz ceļa pazīstamu vecu nāburgu un prasīja viņam, kas to tādu pili esot cēlis. Tas viņam stāstīja, ka tas esot viņa vecākais brālis, kas piepeši pie lielas bagātības ticis, veco mājiņu noplēsis un šo pili uzbūvējis un zaldātus pircis kas viņu ar visu bagātību apsargājot.


 Viņš negāja vis pie vecā brāļa iekšā ciemoties, bet nogaidīja vakaru. Kad jau tumšs metās un visi bija pie miera aizgājuši, tad ņēma viņš savu cirvi nostājās pretī brāļa pilij un cirta krustiski uz zemes, sacīdams, lai rodoties tāda pils, kas daudz lepnāka un skaistāka ne kā šā brāļa pils. Un patiesi, nebija ilgi jāgaida, kad jau pils bija gatava, tā izauga daudz ātrāki nekā pēc lietus sēnes. Nu viņš gāja iekšā un ierīkojās pēc patikšanas. Pats viņš nogūlās mīkstā gultā, un kastroli, kam tagad abiem ar kulīti, nevajadzēja vis kaktā gulēt, bet varēja arvien brīvā staigāt, nolika uz vakti pie durvim.


 Tik līdz saule lēca, tad cēla brāli sulainis augšā un teica, lai ejot skatīties to brīnuma pili, kas šonakt te pretim esot radusies. Kad viņš uz balkona uzgāja, tad viņiem acis apžilba, ieraugot skaisto pili, kas rīta saulē it ļoti spīguļoja. Viņš tūlīt sūtīja vienu jātnieku, lai ejot apklaušināties kas tas par drošenieku, kas uz šā zemes un bez šā atļaujas tādu pili cēlis. Kad kastrolis to redzēja nākam, tad viņš modināja savu kungu un ziņoja, ka no brāļa pils viens jātnieks nākot taisni uz šejieni, bet jaunākais brālis necēlās ne no gultas, tikai pavēlēja kastroļam, lai ņemot brīnuma kūju un lai sitot pie zemes. Tiklīdz kastrolis, jātniekam tuvumā tikušam, sita pretī ar kūju uz zemes, tad tas novēlās kā ods no vēsmas zemē un palika guļot, kamēr zirgs aizrikšoja atpakaļ. Vecākais brālis to redzēdams, sūtīja atkal veselu duci, lai jājot apvaicāties. Atkal kastrolis ziņoja, ka nu jājot jau vairāk zaldāti uz šejieni, bet arī šos jaunākais brālis pavēlēja kastrolim, lai sitot pie zemes ko arī kastrolis izdarīja.


 Nu vecais brālis, noskaities sūtīja gandrīz visu savu zaldātu pulku un pavēlēja ar joni uzbrukt jaunajai pilei. Bet nekā! Arī šos kastrolis nosita uz sava kunga pavēli visus pie zemes. Nu vecākais brālis redzēja, ka ar varu nav nekas izdarāms pie jaunā nāburga, tādēļ viņš sēdās viens pats vāģos un brauca pazemīgi pie nāburga. Nu kastrolis ziņoja kungam, ka tagad nākot pats brālis, un prasīja, ko ar to lai darot. Kungs pavēlēja, lai laižot viņu nākt, tikai lai gādājot knaši šim staltas ģenerāļa drēbes. Kad bija apģērbies, tad aizdedza lepni cigāru un, pašapzinīgi šurp un turp soļodams, sagaidīja vecāko brāli, kas viņu, pazemīgi apsveicinājis, nemaz i nepazina. Jaunākais brālis sauca kastroli un kulīti, lai apgādājot ēdienus un dzērienus, ar ko pirmo viesi pamielot, bet viesis steidzās jautāt, kā šis esot iedrošinājies uz šā zemes pili celt, un kas šis tāds esot. Jaunākais brālis izsaucās: "Nu, vai tad tu mani vairs nepazīsti, savu brāli, kas toreiz, kad tu savu laimi atradi, gulēja turpat uz sola? Toreiz, kad tu man no savas laimes nekā nedevi, tad gāju es arī savu laimi meklēt un nu to esmu atradis."


 Nu tikai vecākais brālis atjēdzās, ka esot gan šā brālis. Par to laiku kastrolis ar kulīti bija ēdienus un dzērienus uz galda salikuši, un nu abi brāļi sēdās pie galda un iesāka ēst un dzert. Tā priecīgi pie galda sēdot, iedomājās vecais brālis savus, pie zemes gulošos zaldātus un izsaucās: "Bet kādēļ tev, brāl, vajadzēja manus zaldātus nobeigt?"


 Jaunais brālis teica, lai nebēdājoties par to neko, gan būšot labi. Viņš deva kastroļam brīnuma pātagu rokā un sacīja, lai ikkatram pasistam zaldātam reiz iesitot. Un kuram kastrolis sita, tas bij augšā spirgts un vesels. Par mazu brīdi bija visi augšā un purinājās cits citam smiltis no mugurām. Nu deva arī zaldātiem brangas dzīres, un abi brāļi dzīvoja kopā laimīgi, priecīgi un saderīgi.


 l. A. 569. J. Ozoliņš, Lubānas Vecainiekos. M. Celmiņa krāj.






# Zvejnieks un viņa sieva
*Difficulty: 0.0044*


Vienreiz dzīvoja viens nabags zvejnieks ar ļoti negantu sievu. Viņiem tikai bija maza būdiņa.
 Reiz zvejnieks aizgāja zvejot un izzvejoja zelta zivi, bet zivs lūdzās, lai viņu palaižot, viņa darīšot visu, ko tik vien vēloties, lai tik uzsaucot: "Zelta zivtiņa, palīdzi man!"
 Vīrs pārgājis mājās bez nevienas zivs, sieva gribējusi viņu no mājām izdzīt, bet viņš sācis stāstīt savus piedzīvojumus. Sieva atcirtusi: "Tad tūliņ ej uz jūrmalu un saki, ka es gribu būt par saimnieci."

 Viņš arī nogājis uz jūrmalu un saucis: "Zelta zivtiņ, palīdzi man!" Tūliņ izpeldējusi malā tā pati zivtiņa un jautājusi: "Ko vēlies?"


 "Mana negantā sieva grib tikt par saimnieci."


 "To tu dabūsi, ej tik mājās."

 Vīriņš jau par gabalu redzējis, ka ir lielas saimnieku mājas un ka kalpones kopj lopus un saimniece viņiem dod darbu. Viņš vēl nebija iegājis iekšā, kad jau saimniece bija pretī un sacīja: "Taisies, kā tiec uz jūrmalu un gādā, ka es valdu par pili."


 Vecītis apdomājās, aizgāja uz jūrmalu un sauca: "Zelta zivtiņa, palīdzi man!" Izpeldēja tā pati zivtiņa un vaicāja: "Ko vēlies, vīriņ?"


 "Mana negantā sieva grib tikt par pils valdnieci."


 "Ej tik mājās," sacīja zivtiņa, "to tu dabūsi."

 Vīriņš jau no tālienes redzēja greznu pili, tur sulaiņi skraidīja no vienas vietas uz otru, un viņa sieva mirdzēja vienā zeltā. Vīriņš nebija vēl ne iekšā iegājis, ka pils valdniece skrien pretim un saka: "Gādā, ka es valdu par pilsētu."

 Vīriņš negribēja vairs iet, jo bija gluži nokusis, bet viņa sieva lika sulaiņiem viņu pērt. Vīriņš aizvalkās uz jūrmalu, kur bija sacēlusies vētra, un sauca: "Zelta zivtiņa, palīdzi man!"
 Bet zivtiņa neiznāca. Tad viņš sauca vēlreiz un zivtiņa iznāca un prasīja, ko vēloties.

 "Mana negantā sieva grib valdīt par pilsētu." Zivtiņa sacīja: "Ej mājās, to tu dabūsi."

 Vīriņš pārgāja mājās un viņa sieva sēdēja jau uz troņa un valdīja par pilsētu. Bet sieva vēl nebija mierā un sacīja: "Gādā, ka es valdu pār debesi un zemi." Vīriņš gan negribēja iet, bet sieva viņu piespieda. Nogājis pie jūras, viņš sauca tos pašus vārdus, bet zivtiņa nenāca, jo uz jūŗas bija stipra vētra. Viņš sauca vēl reiz, tikpat vēl nenāca.


 Trešo reizi zivtiņa tomēr iznāca un prasīja : "Ko vēlaties, vīrs?"
 "Negantā sieva grib valdīt par debesi un zemi!" Zivtiņa atbildēja: "Jūs, ļaudis, esat par daudz mantkārīgi. Tāpēc lai notiek viss tāpat, kā agrāki bijis!" To teikusi, zivtiņa pazuda.
 Vīrs pārgāja mājā un viņa sieva atkal sēdēja vecās mazās būdiņas priekšā.





# Princeses pazīmes
*Difficulty: 0.0044*


 Reiz viens kurpnieks taisījis par gadu trīs pāri kurpju, un tā bijusi visa viņa pelņa. Bet viņš taisījis ļoti smukas kurpes, jo neviens tanī apvidū tā nestrādājis. Tur par gadu bijis trīs reiz tirgus. Vienā tirgus dienā kurpnieks iedod vienu pāri kurpju savam dēlam, lai tas aiznes un pārdod.


 Dēls paņem kurpju pāri un aiziet. Nāk gan dažādi pircēji un prasa, cik maksā tās smukās kurpes, bet viņš nerunā neviena vārda. Tā jau nāk pie vakara un visi tirdzinieki aizbrauc uz māju, bet kurpnieka dēls vēl stāv ar savu kurpju pāri. Ķēniņa meita arī aiziet uz tirgu pastaigāties un ierauga, ka tur vēl viens stāv ar kurpju pāri. Viņa pieiet klāt un redz, ka kurpes ļoti smukas, un prasa cik maksājot šīs kurpes. Šis atbild: "Paceliet savus svārkus līdz ceļiem, tad jūs varat tās kurpes paņemt."


 Ķēniņa meita apskatās visapkārt un redz, ka neviena nav, paceļ svārkus un paņem kurpes. Dēls pārnāk mājās - tēvs prasa, kur ir nauda. Dēls atbild: "Kurpes gan pārdevu, bet naudas nedabūju."


 Tēvs sabar dēlu, lai tā vairs nedarot. Otru tirgus dienu tēvs aizsūta dēlu ar otru pāri kurpju un šoreiz šis atkal nepārdod. Kad visi tirdzinieki ir aizbraukuši, ķēniņa meita iet atkal pastaigāties un ierauga puiku stāvam ar kurpju pāri. Viņa pieiet klāt un prasa, cik maksā tās kurpes, bet šis atbild: "Paceliet svārkus līdz krūtīm, tad es atdošu!"


 Ķēniņa meita noskatās, ka neviens neredz, paceļ arī svārkus un paņem kurpes. Dēls pārnāk mājā - tēvs prasa, kur ir nauda. Dēls atbild, ka neesot dabūjis. Nu tēvs ņem piekauj dēlu un teic: "Ko tu domā, kā lai mēs iztiekam?"


 Bet neko darīt, kurpes ir atdotas un naudas nav. Tēvs iedod dēlam trešo pāri kurpju un tas arī šoreiz nepārdod nevienam. Vakarā atkal ķēniņa meita ierauga šo, pienāk un prasa, cik maksāšot. Dēls atbild: "Pacel svārkus līdz kaklam, tad ņem."


 Kēniņa meita paceļ svārkus un paņem kurpes. Dēls pārnāk mājā - tēvs prasa pēc naudas, bet šim nav ko dot. Nu tēvs ņem un aizdzen dēlu projām. Dēls arī aiziet, salīgst vienā mājā par ganu. Tās zemes ķēniņš izsludina, ka viņš grib izprecināt savu meitu, bet gan tik tādam, kas atminēs tās trīs savādās zīmes, kas viņai ir uz miesas. Sabrauc daudz ķēniņa dēlu, jo visi grib iegūt skaisto ķēniņa meitu par sievu, bet neviens nevar uzminēt tās zīmes. Kurpnieka dēls arī ies minēt, bet pa trepēm kāpjot satiek vienu ķēniņa dēlu, kas arī atbraucis minēt. Šis ierauga tādu vienkāršu zemnieka puisi un prasa: "Kur tu iesi?"


 "Iešu minēt."


 "Ja tu zini tās zīmes, tad pasaki man!"


 "Ja tu man šo cepuri piebērsi pilnu ar zeltu, tad es tev pateikšu."


 Kēniņa dēls arī pieber un priecājas, ka nu varēs dabūt ķēniņa meitu. Kurpnieka dēls stāsta: "Viņai ir zelta mežs un starp pupiem divas dimanta zvaigznes."


 Ķēniņa dēls priecīgs ieskrien iekšā, bet apdomājies, kā lai viņš tik rupji sakot un atvainojoties saka, ka vēl pārdomāšot. Kurpnieka dēls paņem naudu, aiznes savam tēvam un teic: "Te tev nauda par vienu kurpju pāri!"


 Tēvs ir ļoti priecīgs par tik lielu naudu, bet dēls otrā dienā ies vēl minēt. Šoreiz sastop citu ķēniņa dēlu un dabū otru cepuri zelta. Atdevis naudu tēvam, viņš iet atkal uz pili, kur sastop trešo ķēniņa dēlu, no kā dabū trešo cepuri zelta.


 Pienākusi ceturtā diena un neviens vēl nav tās zīmes atminējis. Kurpnieka dēls atkal iet uz pili, bet šoreiz taisni zālē iekšā, kur vēl sēd visi ķēniņa dēli un arī ķēniņš ar ķēniņieti. Viņš pieiet pie tiem klāt un pasaka tās zīmes. Zīmes nu gan ir uzminētas, bet ķēniņš negrib atdot meitu kurpnieka dēlam. Kēniņš saka: "Es izvēlēšos arī vienu ķēniņa dēlu, un jums abiem būs jāiet pie manas meitas gulēt. Kad nu es rītā iešu jūs modināt, tad uz kuru pusi mana meita būs pagriezusies, tas dabūs viņu par sievu."


 Kurpnieka dēls aiziet un nopērk divi pudeles vīna, bet tai vienā pudelē ieber caurējamās zāles. Tad viņš ieiet kopā ar ķēniņa dēlu vienā istabā un gaida. Kad nakti ķēniņa meita aizmigusi, jaunais kurpnieks izņem vīnu un sāk dzert. Ķēniņa dēls prasa, lai dodot šim arī nodzerties. Kurpnieka dēls izjem sazāļoto vīna pudeli un iedod šim. Drīzumā ķēniņa dēlam sāk sāpēt vēders. Viņš skrien gan ārā, bet notaisa arī savas drēbes. Ķēniņa meita, saodusi nelabu smaku, apgriezusies uz to pusi, kur gulēja kurpnieka dēls, un aizmigusi. Rītā nāk ķēniņš un nu redz, ka meita pagriezusies uz kurpnieka dēla pusi. Tā nu viņš arī atdevis šim savu meitu par sievu.


# Kaķis palīdz puisim
*Difficulty: 0.0044*


Vienam vecam melderim bija trīs dēli. Visa viņa manta pastāvēja no dzirnavām, viena zirga un viena runča. Reiz vecais melderis saslima un gulēdams slims uz miršanu, viņš piesauca savus trīs dēlus un izdalīja tiem savu mantu. Vecākam dēlam viņš atvēlēja dzirnavas, vidējam zirgu un jaunākajam runci.


 Vecākais dēls, stāvēdams savu dzirnavu durvīs, izsmēja jaunākajam brālim, ka tam tikai runcis atvēlēts. Vidējais brālis cieta klusu un pārdomāja sevī. "Dievs zina, kā vēl katram klāsies."
 Jaunākais brālis, saņēmis runci klēpī, bēdājās, ko nu darīt, ko iesākt. Runcis, saprazdams sava saimnieka bēdas, sacīja, to mierinādams: "Nebēdājies nekā, nopērc tik man garus zābakus un vienu maisu! Viss būs labi!"


 Runča saimnieks arī visu tā izdarīja, kā runcis bija sacījis. Nu runcis salika maisā kāpostus un devās uz vakti. Viņš pakāra maisu labi zemu koka zaros un pats paslēpās zālē. Tur gulēdams, viņš drīz vien redz, ka no krūmiem iznāk zaķis, ielien lēnām maisā un sāk ēst kāpostus. Runcis nu pieskrien pie maisa, aizsien galu cieti, liek maisu uz muguras un aiznes to ķēniņam par dāvanu, kas bija liels meža cepešu mīļotājs. Tā nu runcis darīja vienmēr un dabūja no ķēniņa daudz naudas, ko tas atkal pārnesa savam saimniekam.


 Citā pilī dzīvoja viens ķēniņš, kas bija liels burvis. Runcis aiziet arī uz to un prasa, vai tas tiesa, kas viņš varot izdarīt visādus brīnumus. Burvis saka, ka tiesa. Runcis saka: "Nu tad parādi man, kāds ir lauvas spēks!"


 Burvis palika par lauvu un runcis no bailēm uzbēga uz jumta. Apmierinājies viņš nokāpa atkal zemē un prasīja burvim: "Vai par peli ar' tu vari palikt?"
 Burvis nu palika par peli, bet runcis to tūliņ noķēra un apēda.


 Tad runcis aicināja savu saimnieku uz burvja pili un šis palika tā vietā par zemes valdnieku. Runcis to nosauca par grāfu Dundurjāni. Tā nu jaunais grāfs dzīvoja laimīgi un ģērbās zīdā un samtā. Viņš neaizmirsa arī savu labdari runci, guldināja to savā gultā un ēdināja ar visādiem cepešiem.
 Pēc kāda laika grāfs Dundurjānis apmeklēja arī savus brāļus dzimtenē, gribēdams redzēt, kā tiem klājas. Vecākajam brālim bija nodegušas dzirnavas un tas bija palicis pavisam nabags. Vidējam brālim gan bija vēl palicis tēva zirgs, bet tam bija tikai vairs kauli un āda.


 Bet jaunākajam brālim bija laba sirds, tas paņēma vecākos brāļus pie sevis un nu visi dzīvoja laimīgi līdz sirmam vecumam.


# Dēli meklē tēvam brīnuma zāles
*Difficulty: 0.0045*


Vienam ķēniņam bija trīs dēli: divi gudri, bet trešais muļķis. Reiz ķēniņš paliek slims, gan ved visādus ārstus, bet nekas nelīdz. Nu atved vienu vecīti, kas esot burvis. Šis teicis: "Es gan nevaru nekā darīt, bet es jums došu padomu, un ja jūs tā izdarīsit, tad paliksit veseli. Jums vajaga dabūt veselības ābolu, še tādu nav, jums jāiet uz milžu valsti, tur gan jūs dabūsit."

 Nu ies vecākais dēls meklēt, un viņš iet un iet un uziet vienu mājiņu, ieiet iekšā. Nāk meitas pretim, saņem to laipni, paēdina un liek iet gulēt. Tikko viņš bijis nogulies, te gulta iegrimusi, un kad viņš atjēdzies, tad atradies vienā smēdē. Viens vīriņš ar sudraba bārdu iedevis viņam āmuru un licis, lai kaļ, bet tikai vienu reiz pa nedēļu devis ēst. Mājās gaida, gaida vecāko dēlu, bet nevar sagaidīt.


 Nu ies vidējais meklēt. bet tam arī tāpat iznācās, uzgājis to pašu mājiņu un vajadzējis tāpat palikt pie vecā kalēja. Mājās gan gaida, nevar sagaidīt.


 Ies tagad trešais dēls, muļķis. Viņš arī uziet to pašu mājiņu, iegulstas atkal tai gultā, nogrimst zemē un vecis iedod tam āmuru, lai kaļot. Muļķītis paņem āmuru un kā liek vecim pa galvu, tā nosit. Nu viņš meklē, kā lai tiktu ārā, un pēdīgi arī atrod ceļu un pārnāk mājā.


 Tagad brāļi norunā, ies katrs uz savu pusi un vēlāk, ja būšot ābolu dabūjuši, tad atkal pie šās pašas mājas satikšoties. Un tā viņi aiziet katrs uz savu pusi. Muļķis nu iet un iet un uziet vienu savādu mājiņu, gan staigā visapkārt, bet nevar tikt iekšā. Te uz reizi mājiņa iegrimst zemē, tik skurstenis paliek virs zemes. Muļķis ņem un iekāpj pa skursteni iekšā, bet mājiņa tūliņ atkal paceļas virs zemes. Nu muļķis redz tur nākam vienu veci, kas šim jautā: "Ko tu gribi?"


 Muļķis arī izstāsta visu, kur viņš ejot. Tad vecis atbild: "Milžu valsts ir tālu, bet ej pie jūras un sauc trīs reiz: biki, biki, biki! un tūliņ kaut kas tevi aiznesīs."
 Mājiņa atkal iegrima zemē, muļķis izkāpa pa skursteni laukā, gāja uz jūru un sauca: "Biki, biki, biki!"un tūliņ arī bija biks klāt. Muļķis sēdies bikam mugurā, aizjājis kā vējš un pieskrējis pie milžu valsts. Priekšā stāv augsta sēta, ar drātīm nostiepta, bet kā biks lec, tā arī ir pāri. Nu viņi ieiet dārzā iekšā un dzird, ka milži guļ un krāc, ka visi koki šūpojas. Muļķis staigā milžiem pa virsu, bet šie nemaz nejūt, ka tāds sisenis iet viņiem pa virsu. Tā viņš nodzīvo kādas pāra dienas, bet pēdīgi biks teic uz muļķi: „Tagad tu ej un pierauj tas veselības ābolus, jo milži drīz modīsies augšā, un tad mēs būsim pagalam.'”


 Nu muļķis paņem kulīti un pierauj to pilnu āboliem. Vēl vienu nakti viņi var palikt, jo milži tik no rīta modīšoties augšā. Muļķis grib vēl visu labi apskatīt un vienā istabā ierauga arī vienu milža sievu guļam. Viņš pieiet tai klāt un prasa, lai ļaujot šim blakus gulēt. Šī arī ir mierā. Nu viņš paņem vienu papīru un uzraksta, ka šis ir no tādas un tādas valsts un ka tādā un tādā laikā viņš ir gulējis pie milža sievas, un piesprauž to papīru pie sienas.


 Otrā dienā biks teic: "Nu mums jābēg."


 Muļķis uzsēžas šim mugurā un grib jāt projām. Biks lec, bet tiek tik līdz pusei un atkrīt atpakaļ. Nu viņš atskrienas otrreiz un būtu gandrīz jau pāri, bet tomēr atkrīt atpakaļ. Bet trešo reizi viņš atskrienas labu gabalu atpakaļ un nu ir pāri gan. Bet bija arī jau pēdējais brīdis. Milži drīz vien pamodušies un sākuši skraidīt, bet bijis jau par vēlu.


 Muļķis atnācis pie norunātās mājas, kur brāļi bijuši jau priekšā. Brāļiem bijusi skaudība, ka jaunākais atradis veselības ābolus. Viens brālis piegājis pie akas, skatījies akā un teicis: "Vai, cik te ir smuki!"
 Piegājis arī otrs un teicis: "Vai, kas tik te ir!"
 Muļķis domājis: "Jāiet paskatīties, kas tad tur tik smuks ir."


 Kā piegājis un noliecies skatīties tā viens pie ābolu maisiņa klāt un otrs šim aiz kājām un iesvieduši akā. Šis krītot izkritis ūdenim cauri un iekritis apakšzemes valstī.
 Viņš skatās visapkārt un ierauga tur ļoti daudz lopu ganībā, bet tos gana tikai viens pats gans. Viņš pieiet un prasa: "Kā lai gan es tieku augšā?"
 Šis atbild: "Tu gan vairs nevarēsi tikt. Es esmu velna kalps un ganu velna lopus. Kad velns nāks, tad viņš tevi saplēsīs."


 Muļķis teic: "Vai tad nav vairs nekādas izejas, ka es tiktu projām?"


 Velna kalps atbild: "Jā, vienu izeju es gan tev varu pateikt. Eji uz rīta pusi, tur ir viena ērgļa ligzda. Nevienu gadu mazos ērglēnus nevar izaudzināt, jo krusa tos katrreiz nosit. Ej un gaidi, kad nāks krusa, un tad paglāb mazos ērglēnus. Tad varbūt vecais ērglis tevim kā līdzēs."


 Muļķis aiziet un arī atrod ligzdu ar ērglēniem. Kad nu nāk tumšs mākonis, tad viņš salauž koku zarus, iztaisa būdu, paņem ērglēnus un paslēpjas tur līdz ar putnēniem no krusas. Viņš dzird, ka nāk lielais ērglis ar ērgleni, pieskrien pie tukšās ligzdas un sāk brēkt. 

 Muļķītis uzlicis ērglēnus uz rokas, izbāzis roku no būdas un parādījis. Nu lielais ērglis priecīgs nolaidies zemē un prasījis šim: "Ko tu gribi?"
 Bet muļķis teicis, lai aiznesot šo augšā. Ērglis teicis: "Ej pie tā gana lopiem, nokauj 99 vēršus un sabāz to gaļu maisā, tad man pietiks ceļa barībai."

 Muļķis aiziet pie gana un prasa: "Vai tu vari man dot 99 vēršus?"

 Gans arī saka, lai ņemot. Viņš nu nokauj tos vēršus, sašuj visas ādas kopā par maisu, sabāž visu gaļu tai maisā un sēstas ērgļam mugurā. Gaļa jau nāk pie beigām, bet ērglis vienmēr griež galvu atpakaļ, un prasa barības, citādi trūkstot spēka. Tad šis izgriež sev gabalu no ikriem un iegrūž ērglim rīklē. Ērglis nu arī jau bija pie malas un palaida šo, lai iet uz māju.

 Pa to laiku tēva valstī bija atnākusi ziņa no milžiem, lai atnākot tas dēls, kas gulējis pie milža sievas. Ja nenākšot, tad milži iešot un izpostīšot to valsti. Vecākais brālis teicis: "Es iešu, citādi viņi nāks un izpostīs mūsu zemi."
 Tā nu šis nonāk milža zemē un milža sieva izved savu dēlu un prasa: "Vai tas ir tavs tēvs?"
 Puika atbild: "Nē, tas nav mans tēvs!”

 Tad viens milzis licis vecākajam ķēniņa dēlam par ausi, ka šis aizskrējis projām.
 Nu bija jāiet arī vidējam, bet tam notika tāpat kā vecākajam. Kad muļķītis pārnācis šai saulē un dabūjis visu zināt, tad arī tas aizgājis uz milžu zemi.


 Milža sieva prasījusi savam dēlēnam: "Vai tas ir tavs tēvs?"
 Puika atbildējis: "Jā, tas ir mans tēvs."

 Tad milži šo tūliņ atlaiduši, jo viņi tik gribējuši redzēt bērna tēvu. Beidzot muļķis pārnācis atkal mājās un izstāstījis visu savam tēvam, kas nu jau bijis no veselības āboliem izveseļojies. Tēvs saucis abus dēlus un prasījis, lai šie sakot, vai tas ir tiesa, ko muļķītis esot stāstījis. Nevarēdami vairs liegties, viņi beidzot arī atzinušies. Ķēniņš nu atdevis savu valsti muļķītim un tā šis nu palicis par ķēniņu, bet vecākiem brāļiem bijis jāpaliek par muļķīša apakšniekiem.


# Burvis un viņa māceklis
*Difficulty: 0.0046*


Kāds piecpadsmit gadu vecs ķēniņa dēls, pa mežu skriedams, bija apmaldījies. Viņš tā staigāja pa mežu kādas divas dienas un būtu vēl ilgāki maldījies, kad nesatiktos ar kādu kungu, kas tam prasīja: "Vai proti rakstīt un lasīt?"


 Puika tam atteica: "Protu gan." - Kungs vairāk ar to nerunāja, bet gāja projām.
 Puika pārdomājis pie sevis, kādēļ tas prasījis: "Vai proti rakstīt un lasīt?" steidzās ar riņķi kungam priekšā un to riktīgi arī trāpīja. Kungs tam atkal prasa: "Vai māki rakstīt un lasīt?"
 Puika atbildēja: "Nē, kungs, es nemāku ne lasīt ne rakstīt." Kungs runāja tālāku: "Nu tad labi! Vai negribi nākt pie manis par kalpu? Es tev došu labi lielu lonu."


 Zēns atteica: "Kāpēc ne? Es jau meklēju saimnieku."


 "Nu tad nāc man līdzi," kungs atteica. Šis paņēma tam aiz rokas un tie abi acumirklī atradās pie kādas staltas pils ar dzelzu vārtiem. Kungs nelika ne rokas pie durīm, bet tikai uzsauca: "Atveries!" - Duris tūliņ skrēja skanēdamās vaļā. Viņi nu iegāja pilī un kungs tam rādīja lielu skapi pilnu ar grāmatām un sacīja: "Šās grāmatas tev katru dienu jānopucē un pēc numuriem atkal jāsaliek atpakaļ skapī, tas ir viss tavs darbs un cits nekas tev nebūs vairāk jādara."


 Puika bija gauži priecīgs par tik maz darba un tik lielu lonu, viņš nevien grāmatas glīti un smuki nopucēja un pēc kārtas salika, bet arī paskatījās, kas tur iekšā un palasījās. Pirmajā grāmatā viņš uzgāja rakstus par burvju skunsti, kur bija lasāms, kā kustoņi var pārvērsties par cilvēkiem. Tas nu arī šos vārdus izmācījās no galvas. Otrā grāmatā atrada skunsti, kā var palikt par zirgu. Šos vārdus viņš arī izmācījās no galvas. Viņš tā ar laiku visas grāmatas izgāja cauri un izmācījās palikt (pārvērsties), par ko vien tik gribēja. Nu puika arī nomanīja, ka viņa kungs cits nekas nav, kā tikai pats velns.


 Kad viņš visas grāmatas bija izmācījies un izprovējis, tad kādu dienu, lonu saņēmis, devās ceļā uz to pusi, kur tēva pils, kaut gan nezinādams, kur tā ir. Vells jau sen bija manījis, ka zēns prot lasīt, jo tas bija noskatījies, kā tas dažreiz pārvērtās gan par šo, gan par to. Kad nu puika nezinot bija aizgājis, tad viņš tam dzinās pakaļ. Puika, vellu ieraudzīdams, palika par ērzeli un skrēja, cik ātri vien varēdams. Tas nemaz nemanīja, ka vells tam pieskrēja, uzsēdās mugurā un sacīja: "Tagad es tevi apkalšu, kāpēc tu bēdzi no manis? Vai tu domāji, ka es nezinu, ka tu proti lasīt un rakstīt, un esi mani piemānījis?"


 Puika gan lūdzās vellu, bet nevarēja to pielūgt. Vells viņu veda pie kāda kalēja un sacīja uz šo: "Apkal man šo zirgu, bet ar pudu smagiem pakaviem."


 Kalējs gan to negribēja darīt, bet kad kungs tam uzmācās, tad arī viņš sāka kalt pakavus. Kamēr vells ar kalēju smēdē strīdējās, tamēr viens no zeļļiem izgāja ārā un palaida zirgu vaļā, jo viņam bija žēl tā zirga, pārdomājot, ka nabaga lops ar tik smagiem pakaviem drīz nobeigsies. Zirgs vaļā ticis, skrēja projām, ko vien jaudāja. Vells vēl labu brīdi apkavējās smēdē, kādēļ puikam labi izdevās paskrieties.


 Kad nu kalējs bija uztaisījis pakavu un gāja ārā provēt, tad pie durīm paskatījies, teica kungam, ka zirga vairs neesot. Vells, to dzirdēdams, tā saskaitās, ka ārā skriedams izrāva duru stenderi un aiznesa lielu gabalu projām. Puika, vellu par labu gabalu redzēdams, palika par zaķi, un nu skrēja, ko jaudāja. Vells pārvērtās par kurtu un laida tam no pakaļas un nāca tam arvien tuvāki. Puika, nekur vairs nevarēdams sprukt, palika par putnu un laidās pa gaisu, vells atkal par ērgli un devās tam no pakaļas.


 Pēdīgi, kad vells vairs nebija simtu soļu tālumā, tad puika pārvērtās par gredzenu un iekrita kādas princeses kurvītī, ko tā, pa lauku cierēdama, nesa uz rokas. Princese, nogājusi mājā, atrada kurvītī zelta gredzenu un uzmauca to pirkstā. Par nakti gredzens novilkās no pirksta un palika par cilvēku, kad princese uzmodās, tad šis atkal uzspraudās pirkstā.


 Reizu tam bija vīlies, jo šis bija domājis, ka princese aizmigusi, bet tā bija nomodā, viņa dzirdēdama pa istabu staigājam, sāka kliegt. Puika drīz, drīz bija atkal pirkstā un klusināja to, lai šī nekliedzot. Tā arī nomierinājās un drošāka palikusi, sāka prasīt, kas šis tāds esot? Puika atbildēja: "Es esmu tas gredzens, ko tu atradi savā kurvītī."


 Viņš tai arī izstāstīja, ka šis esot kāda ķēniņa dēls jeb princis, kā tad ar vellu saticies, ko viņš darījis, un kā tad no vella izbēdzis. Princese gan vairs nekliedza, bet no lielas pārbīšanās saslima, un izlikās kā uz miršanu. Pēdīgi vells nāca par dakteri un apņēmās to izārstēt, paģērēdams par maksu tikai to gredzenu, kas tai pirkstā. Ķēniņš neko nezinādams, tam to apsolīja, lai tik izārstējot viņa meitu.


 Naktī princese puikam visu izstāstīja, un vaimanādama izsaucās, ko nu lai darot? - Puika atbildēja: "Šis dakteris ir vells, bet kad tev gredzens ir jādod viņam, tad jādod. Bet tu dod šo viņam, tā ka tas nokrīt zemē, pati stāvi gluži uz vietas un nepakusties nemaz, gan tad būs labi."


 Princese tad arī, gredzenu vellam dodama, izmeta zemē, tas atradās istabas vidū un palika par lielu auzu gubu. Vells to ieraudzījis, palika par tītaru un sāka ēst auzas cik spēdams, bet auzās cits nekas nebija kā puikas drēbes. Puika redzēdams vellu par tītaru pie auzām, palika par suni un nokoda vellu.


 Tagad viņa niknais ienaidnieks bija beidzies, tas nu palika par cilvēku, rādījās pašam ķēniņam un tam izstāstīja, kas viņš tiešām esot. Puikas tēvs lielās žēlabās par viņu jau sen bija miris, tagad viņam vajadzēja tikt par ķēniņu. Tagadējais ķēniņš deva šim savu meitu par sievu, viņš ar savām skunstēm un gudrībām pārspēja visus savus ienaidniekus un sakrājās sev daudz mantas un bagātības.


# Vēja dāvana
*Difficulty: 0.0047*


Dzīvoja nabaga vecītis vecā istabiņa. Reiz sacēlās ļoti liels vējš un norāva istabiņai jumtu. Nabaga vecītis bēdājās, bēdājās, bet te sadomā: «Iešu pie paša Vēja žēloties.»


 Viņš nu iet, iet veselu dienu, pienāk nakts, viņš ieiet lielā mežā un uziet tur mazu mājiņu. Tad viņš ieiet tai mājiņā un prasa saimniekam: «Vai tu nezini, kur Vējš dzīvo?»
 Saimnieks atbild: «Es pats jau esmu Vējš.»
 «Es atnācu pie tevis žēloties.»
 «Par ko?»

 «Vējš norāva manai istabai jumtu, un tagad nezinu, kā lai dzīvoju.»


 «Nedusmojies neko! Man tik netīšām aizķērās viens spārns. Es par to došu tev vienu lakatiņu. Kad tu izpletīsi to lakatiņu un noliksi to uz galda vai zemē, tad tur būs visādi ēdieni un dzērieni virsū. Tā tu varēsi dzīvot bez bēdām.»


 Vecītis saņem lakatiņu, pateicas Vējam par dāvanu un aiziet. Pārnācis mājās, viņš ēdina un dzirdina visus savus radus un draugus. Dabūja kungs dzirdēt par brīnuma lakatiņu, aizsūta savus ļaudis un liek noņemt vecītim to lakatiņu.


 Vecītis iet atkal pie Vēja un sūdzas: «Kungs man noņēma lakatiņu. Vai tu man vēl ko nevarētu dot?»


 Vējš atbild: «Tagad es tev došu vienu stabulīti. Kad tu to pūtīsi, tad kungs tev atkal atdos lakatiņu.»


 Vecītis pārnāk mājā ar stabulīti un kā pūš, tā visi sāk dancot. Arī kungs dabūja dzirdēt par brīnuma stabulīti un aizsūta savus ļaudis, lai noņem vecītim to pūšamo. Vecītis tik nu sāk pūst savu stabulīti, un kunga ļaudīm gribot negribot ir jādanco. Tie nekā nevar izdarīt. Kungs nu paliek dusmīgs un nosūta pie vecīša vēl daudz vairāk ļaužu, bet tiem izdodas atkal tāpat.


 Kungs negrib ticēt ļaužu runām un aizbrauc pats ar savu sievu pie vecīša. Tas tikai pūš savu stabulīti, un kungs ar sievu danco, tikmēr danco, kamēr krīt gar zemi un lūdzas vecīti, lai vairs nepūš.
 Vecītis prasa: «Vai atdosi manu lakatiņu?»
 Kungs kliedz: «Atdošu, atdošu!»
 Tā nu vecītis dabūja savu lakatiņu un dzīvo laimīgs.



# Zelta atslēga
*Difficulty: 0.0047*


Vienā aukstā, aukstā ziemas dienā viens zēns brauca mežā malku cirst. Viņš, nabadziņš, dikti bija nosalis. Ko nu darīs? Sadomāja sniegu nogrūst un uguni uzkurt, ka var sasildīties. Nu, un, sniegu rakdams, — ko domājiet — viņš uzraka zelta kastīti.


 «Bet, pag!» viņš atminējas. «Kur kaste ir, tur arī atslēgai vajag būt.» Un nu meklēja atslēgu. Par labu laimi, atrada gan atslēgu un nu tūliņ slēgs vaļā.


 Gaidīsim tad nu, kad viņš atslēgs, tad redzēsim, kas tur labs iekšā būs!


# Dažāda atmaksa
*Difficulty: 0.0048*


Reiz viena meita gājusi pa ceļu. Pa priekšu gājis vecs vecis, kas tikko varējis pavazāt kājas.


 "Vecais tēv', sēdi man kukurī!" teikusi meita, "es tevi panesīšu."


 "Ko nu, meit," teicis vecis, "gan jau es tāpat aizvilkšos."


 "Nāc vien, nāc!" teikusi meita, "es esmu jauna un stipra, tevi panest varu."


 Nu vecis ar nācis. Meita to paņēmusi uz muguras un nesusi. Bet vecis palicis arvienu smagāks un smagāks un beidzot to meita vairs tikko varējusi panest.


 "Tu paliec arvienu smagāks," viņa teikusi.


 Tā jau varot ar būt, noteicis vecis, un rausies zemē. Nu meita prasījusi: "Kas tu tāds esi?"


 "Es esmu tas visulabākais," atbildējis vecis.


 "Kā, visulabākais?" prasījusi meita. "Nu tad jau tu esi pats Dievs!"


 "Jā," atbildējis vecis, šis esot Dievs, un to jau ar par visulabāko saucot un daudzinot.


 Nu Dievs iedevis meitai gredzenu un sacījis: "Šitam gredzenam ir trīs vēlēšanās. Pirmā vēlēšanās ir pils, otra zelts un manta, trešā garš mūžs. To gredzenu tu nēsā pirkstā un ja tev kā vajaga, tad tik vēlies, un tev nekā netrūks. Šo gredzenu es tev dodu tādēļ, ka tu esi tik laba."


 Meita negribējusi gredzenu ņemt, jo viņa esot jauna un stipra, varot strādāt un maizi pati nopelnīt. Šobaltdien viņai nekā nevajagot. Bet Dievs tai iedevis gredzenu un sacījis, ka vecumā tai kā varbūt vajadzēšot un tad gredzens būšot īstā vietā. Meita paņēmusi gredzenu un uzmaukusi pirkstā. Dievs tūliņ pazudis.


 No tās reizes meitai klājies dikti labi. Viņai nekā netrūcis un tā dzīvojusi laimīgi. Sākuši braukt precinieki un meita apprecējusi bagātu vīru. Nu viņai bijusi pašai sava māja un iedzīve. Bet no gredzena viņa nekad nekā neprasījusi. Nu viņi bijuši bagāti un tiem vienmēr nākuši ciemiņi. Reiz pie viņiem atnācis ciemoties viens krodzinieks ar savu sievu. Krodzinieks pamanījis gredzenu un prasījis: "Vai, cik juma skaists gredzens!"


 Nu viņa stāstījusi, ka tas esot Dieva dotais gredzens, un gredzenam esot trīs vēlēšanās: skaista pils, daudz mantas un naudas un garš mūžs. Meita stāstījusi, ka viņa nekā vēl neesot vēlējusies un kad nu šai kā vajadzēšot, vai arī vecuma dienās trūkums spiedīšot, tad gan viņa vēlēšoties.


 Krodzinieks visādi izdomājies, kā dabūt gredzenu savā rokā. Beidzot viņš izdomājis viltu. Krodzinieks aizbraucis uz pilsētu un licis sev iztaisīt uz mata tādu pašu gredzenu, kā Dieva dotais. Tad nu viņš uzlūdzis abus pie sevis ciemoties. Meita un viņas vīrs atnākuši arī. Nu krodzinieks sācis viņus mielot un dzirdīt un beidzot piedzirdījis, tā kā abi palikuši guļot. Tad krodzinieks novilcis meitai no pirksta Dieva doto gredzenu un savu, pakaļtaisīto uzvilcis viņa vietā.


 Nu meitai vairs nebijis Dieva dotā gredzena, bet viņa nekad nekā no gredzena neprasījusi un vienumēr domājusi: "Kad vajadzēs, tad lūgs."


 Reiz krodzinieks aizgājis uz savu pagrabu un sacījis tā: "Ei, gredzena draugs, ja tev ir tāds spēks, tad lai būtu tas pagrabs pilns ar naudu!"


 Kad nu krodzinieks tā nosacījis, tad tūliņ sācis līt no gaisa zelta lietus, tādi vien lieli zelta naudas gabali, tik ātri, ka krodzinieks nepaspējis no pagraba iziet un nauda to aprakusi.


 Krodziniece gaidījusi, gaidījusi savu vīru, bet nevarējusi sagaidīt. Nu viņa sākusi to meklēt un gājusi uz pagrabu. Pagraba durvis bijušas cieti, krodziniece sākusi lauzt durvis un beidzot izlauzusi šķirbu. Nu pa šķirbu sākusi birt nauda. Krodziniece sākusi to grābt. Piegrābusi vienu maisu, piegrābusi otru un trešo. Bet durvis vēl nevarējusi atvērt, jo tās bijušas uz iekšu veramas un pagrabs pilns naudas. Kad nu nauda bijusi atgrābta tik daudz, ka durvis tikušas vaļā, tad nu beidzot krodziniece ar atradusi savu beigto vīru un tam pirkstā bijis Dieva dotais gredzens. Nu sieva iedomājusies gan, ka viņas vīrs nozadzis meitai gredzenu un tā vietā uzmaucis tai pirkstā pakaļtaisīto. Krodziniece skrējusi pie meitas un stāstījusi, kā viss bijis, un kā nu viņas vīrs esot pagalam. Meita domājusi pie sevis tā: "Ja nu gredzen’, tev tāda vara ir, tad pasaki, lai viņš paliek dzīvs!"


 Un patiesi, krodzinieks cēlies augšā. Meita gājusi pie krodzinieka un prasījusi tam, lai dodot gredzenu rokā. Bet krodzinieks gredzenu ne par ko nedevis. Tad nu meitai tas ķēries traki klāt un viņa uz māju iedama domājusi pie sevis tā: "Ja ir patiesi Dievs, tad lai sūta uguni un viņus sadedzina."


 Kad nu meita tā nodomājusi, tad tūliņ no debesīm uz krodzinieka māju kritusi uguns un visu, visu sadedzinājusi. Pats krodzinieks ar krodzinieci sadeguši līdz.


# Velns rada tabaku
*Difficulty: 0.0050*


Tas bijis Ijāba laikos. Velns uzkāpis debesīs un apmelojis Ijābu, ka tas nemaz neesot tik dievbijīgs un svēts. Tad nu Dievs nodevis velnam varu par Ijābu, bet dievbijīgais Ijābs visus velna pārbaudījumus izturējis un palicis Dievam uzticīgs.


 Nu velns kāpis vēl otrreiz debesīs, lai dabūtu galīgi varu par Ijābu. Bet Dievs jau bija pārliecinājies, ka Ijābs ir svēts vīrs: viņš sadusmojies uz velnu par to, ka tas Ijābu apmelojis.


 Dievs bijis tā noskaities, ka tūdaļ sagrābis velnu aiz čupra un nosviedis zemē.


 Pa kalniem un lejām veļoties, velnam tā noreibst galva, ka tas kāda kalna piegāzē sāk vemt. Tai vietā izaug apiņi un tabaka.


 Tos no turienes vēlāk pārvadā pa visu pasauli. Un tā vēl tagad, apiņus un tabaku pār mēru lietojot, cilvēkiem jāreibst un jāvemj..


# Putns ievilina cilvēku citā pasaulē
*Difficulty: 0.0051*


Reiz viens vīrs daudz prātojis un gudrojis par mūžību. Viņš nevarējis saprast, kā gan varot mūžīgi dzīvot.


 "Viens pats gads jau ir ļoti garš laiks, un kad cilvēks nodzīvo sešdesmit, septiņdesmit gadu, tad viņš jau savu mūžu ir beidzis un viņam ir jāmirst."


 Tā domādams, viņš iegājis mežā. Tur viņš dzird kādu putniņu dziedam un tikmēr meklē, kamēr arī uzmeklē to koku, kur putniņš nometies dzied. Mazais putniņš ir raibs un ļoti skaists un dzied tik brīnišķīgi, kā viņš vēl nekad nebija dzirdējis dziedam. Tā nu viņš labu brīdi klausās ar lielu prieku skaistajā dziesmā un brīnās par pašu putniņu. Kādu brīdi dziedājis, putniņš paceļas spārnos un aizlaižas projām.


 Vīrs nu arī iet no meža laukā un grib griezties atpakaļ uz savu māju. Izgājis no meža, viņš gan vēl redz tādus pašus kalnus un lejas, bet lauki, koki un ēkas ir pavisam citādi. Nekā viņš vairs nevar pazīt. Arī visi cilvēki ir sveši - ne tie viņu pazīst, ne arī viņš tos.


 Pēdīgi viņš aiziet pie mācītāja un izstāsta tam visu, ko bija dzirdējis un redzējis. Mācītājs nu atrod vecā baznīcas grāmatā, ka priekš simtu gadiem no tādas un tādas mājas izgājis tāds un tāds vīrs, iegājis mežā un pazudis.


 Tā tad par to brīdi, kamēr vīrs klausījies putniņu dziedam, bija pagājis simtu gadu. Nu viņš arī sapratis, kāda var būt mūžība.


# Lapsa un zaķis
*Difficulty: 0.0054*


Reiz lapsa satikās mežā ar zaķi, un abi divi bija izsalkuši. Te zaķis ierauga, ka iet viens vīrs pa ceļu un nes lielu gabalu gaļas. Zaķis liek lapsai iet gar malu un gaidīt, kad viņš sauks, bet pats iet vecīšam klāt un sāk ar to runāt, un abi iet uz priekšu.


 Kad bija nogājuši kādu gabalu, zaķītis sāk šķaudīt. Vecis prasa: "Kas tev kait, laikam esi kur saaukstējies!"


 Zaķītis, pilns niķu, saka: "Nezinu, kas te par smaku, nevar ne izturēt, kā lien degunā!"


 Abi pabrīnās un iet tālāk. Te atkal zaķītis šķauda un tā atkārtojas vairākas reizes, līdz kamēr arī vecītis sāk šķaudīt un nospriež, ka gaļai nelaba smaka. Bet ko lai nu dara? Viņš mājā nedrīkstot tādu nest, vai šis nezinot līdzekļu, kā to smaku dabūt prom? Zaķītis pasaka, ka vajagot piesiet valga galā un vilkt līdz mājai pa zemi, tad būšot laba. Bet vecīšam nav nekāda valga klāt.


 Te zaķītis ielec krūmā un pavēl, lai lapsa labi ātri palīdz no stādu vītnēm novīt valgu. Pēc kāda laika iznāk zaķītis no krūmiem ar lielu garu valgu. Nu piesien gaļu pie valga un velk, bet zaķītis pie gaļas klāt un solās, iešot nopakaļ, lai kāds nenogriežot un mušas dzenāšot prom. Labi, vecītis ar mieru un tā iet tālāk.


 Pa to laiku zaķītis piesien kādu akmeni gaļas vietā un ar gaļu aiziet mežā pie lapsas. Nogājuši kādu gabalu no ceļa, apsēžas un sāk ēst, bet zaķītis iekodis saka, ka esot pilna mute smilšu, jāejot un jāpadzeroties, tad varēšot labāki ēst un aiziet, bet pārskrējis pāri kalnam, tūliņ atpakaļ un stāsta, ka esot padzēris. Nu lapsa arī prasa, lai parādot ceļu uz avotu, šī arī iešot. Zaķītis sāk stāstīt, lai tik iet, un rādīt. Lapsa iet un meklē, bet nekur nevar atrast. Zaķītis pa to laiku norok gaļu, nolauž garu rīksti un, sizdams un kliegdams, iet pretī lapsai, bet ieraugot lapsu, nosviež rīksti un, piegājis aizelsies klāt, stāsta, ka jābēg. Vecis atņēmis gaļu un vēl dzenoties pakaļ.


 Abi biedri nu skrien prom, ko tik kājas nes. Vēlāk nospriež šķirties un griežas katrs uz savu pusi un aiziet, bet zaķītis iet ar riņķi uz savu gaļas gabalu un paēdis norok pāri palikušo un aiziet, bet lapsa nekā nedabūja, jo zaķītis visu izdarīja ar viltību.


 Vecītis pa to laiku arī nokļuvis līdz mājām, bet paskatās - kas tas? - gaļas vietā akmens, un nu tik viņš noprot, ka ir pievilts, bet nu ir par vēlu.


# Darbs, prāts un naids
*Difficulty: 0.0054*


Vecu vecos laikos cilvēki vēl nekā nestrādājuši un tāpat vien blandījušies bez darba apkārt. Šie nu cauras dienas gozējušies un skatījušies, kā putni raunas, kā zvēri darās un kā upes skrien. Bet nu reiz pie cilvēkiem atnācis viens jauns vīrs un sacījis, lai tak šie skatoties no putniem un no zvēriem un sākot paši ar strādāt. Tas jaunais cilvēks bijis Darbs.


 Nu Darbs mācījis cilvēkiem, lai sākot zemi strādāt. Nu cilvēki ar paklausījuši Darbam, aizgājuši uz vienu ieleju un sākuši ar nagiem plēst zemi un sējuši labību. Šie nu tikmēr plēsuši zemi, kamēr nagi palikuši jēli un tad metuši mieru. Bet sacēlušies plūdi un visa labība apslīkusi.


 Nu Darbs stellējis cilvēkus aiz meža, tur šie satikšot šā brāli Prātu un tas nu šos izmācīšot. Labi. Cilvēki gājuši aiz meža un satikuši Prātu un Prāts nu šos izmācījis, kā lai darot. Lai šie labību sējot augstākās vietās un lai zemākās atstājot nesētas. Un tad Prāts vēl novēlējis cilvēkiem govi un tā došot šiem saldu pienu, zirgs palīdzēšot strādāt un aita došot villu, ko drēbes taisīt.


 Nu cilvēki darījuši tā, kā Prāts šiem vēlējis. Sasējuši labību un labība labi paaugusi. Nu cilvēki nopļāvuši labību un sākuši gudrot, kā dalīšot. Bet, kamēr šie tā gudrojuši, tikmēr atnācis vecs vecis, vārdā Naids, un nu apņēmies labību izdalīt.


 Naids sakrāvis labību divās kaudzēs un mazāko kaudzi atdevis jaunajiem un lielāko vecajiem. Nu visi sākuši naidoties, ka lielo kaudzi atdod veciem, un šie tak esot daudz mazāk strādājuši, kā jaunie. Cilvēki nu tikmēr strīdējušies, kamēr sākuši plēsties un tikpat vēl nevarējuši labību visiem pa prātam izdalīt.


 No tās pašas reizes ar Naids, kā iekūlies cilvēku vidū, tā ar palicis vēl līdz šai pašai baltai dienai.

